---
title: "Yazılımcılar İçin Yabancı Dil Bariyeri (50 Dil Bilen Johan Vandewalle'den Yabancı Dil Örenmenin Püf Noktaları) PART 2"
comments: false
excerpt: "Bu makale Johan Vandewalle'in yabancı dil öğrenirken uyguladığı metotları sıraladığım paylaşımın devamıdır. "
header:
  teaser: "/assets/images/2022-05-01-yabanci-dil-ogrenmenin-puf-noktalari/img.webp"
  #og_image: /assets/images/page-header-og-image.png
  og_image: /assets/images/2022-05-01-yabanci-dil-ogrenmenin-puf-noktalari/img.webp
  overlay_image: /assets/images/2022-05-01-yabanci-dil-ogrenmenin-puf-noktalari/sincerely-media.webp
  overlay_filter: 0.5 #rgba(255, 0, 0, 0.5)
  caption: "Photo by [Sincerely Media](https://unsplash.com/photos/vcF5y2Edm6A) on Unsplash"
#  video:
#    id: 3OZzMbDHr14
#    id: MjU7jigkmMY
#    provider: youtube
  #cta_label: "More Info"
  #cta_url: "https://unsplash.com"
categories:
  - recommends
tags:
  - Johan Vandewalle
  - Yabancı dil öğrenimi
  - Yabancı dil bariyeri
  - Yabancı Dil Örenmenin Püf Noktaları
last_modified_at: 2022-02-23T15:12:19-04:00
toc: true
toc_label: "CONTENT"
toc_sticky: true
---


**ÖNEMLİ :** Kendim için aldığım notlar. Umarım size de bir faydası olur. Kullanılan her bir makale referans olarak eklenmiştir.
{: .notice}



**BİLGİLENDİRME :** Bu makale bir önceki makalemin devamıdır. **PÜF NOKTALAR 1 - 34** serisine ulaşmak için bu [LİNKE](/recommends/yabanci-dil-ogrenmenin-puf-noktalari/) tıklayabilirsiniz.
{: .notice--warning}

Aşağıda sıraladığım maddeler **Johan Vandewalle**'in instagram sayfasından, hocanın <u>izni alınarak</u> alıntılanmıştır. Sıraladığım bu maddeler, doğrudan hocanın kendi ağzından kurduğu cümlelerdir. Bu arada Johan Vandewalle'in **youtube kanalı** ve **instagram** hesabının(**@johan.vandewalle**) linklerine, sayfanın sonunda, referanslar bölümünden erişebilirsiniz. İyi okumalar.

## Johan Vandewalle Kimdir?

**Johan Vandewalle**'i, fikirlerine her zaman değer verdiğim sevgili **Prof. Dr. Selçuk Şirin**'in youtube hesabında paylaştığı bir [video](https://www.youtube.com/watch?v=3OZzMbDHr14) aracılığı ile tanıdım. [Johan Vandewalle](https://tr.wikipedia.org/wiki/Johan_Vandewalle) (d. 15 Şubat 1960, Brugge, Belçika), Belçikalı bir dilbilimcidir. Ghent Üniversitesi'nde ders vermektedir ve Türk dillerinde uzmanlaşmıştır.


## PÜF NOKTASI 35

**Yabancı dili öğrenmekten vazgeçmeyin, hedefinize çok yaklaşmış olabilirsiniz:** Bu karikatürü yabancı dil öğrenenler için çok anlamlı buluyorum. Tecrübeme göre yeni bir dil öğrenmekte olduğunuz zaman hedefe kalan mesafeyi tahmin etmeniz çok zor, hatta imkânsız diyebiliriz. Bir de siz ilerledikçe hedefiniz de sizinle beraber yer değiştirir. Mesela önce basit sohbetler yapmayı öğrenmek istiyorsunuz, o noktaya yaklaşınca birden çıtayı yükselterek gazete de okuyabilmek istiyorsunuz, bir zaman sonra amacınız tekrar değişiyor: bu sefer roman da okuyabilmek istiyorsunuz. Bazen çıtayı yükselttiğinizin bilincinde bile değilsiniz, eski hedef(ler)inizi unutmuş gibisiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/35.webp" width="100%" height="100%"  alt="Dil öğrenmenin püf noktası 35 - Yabancı dili öğrenmekten vazgeçmeyin, hedefinize çok yaklaşmış olabilirsiniz">

Hedefe doğru yaptığınız yolculukta bir öğretmen size rehberlik edebilir. Ben mesela aşağı yukarı 30 yıldır öğrencilerimi hep aynı yoldan hedefe götürüyorum. Hedef, Türkçenin bütün önemli yapılarını ve önemli sözvarlığını öğrendikten sonra yine bir sözlüğün yardımıyla herhangi bir Türkçe (yazılı ya da sözlü) metni anlayabilmeleri ve kendilerini sözlü ya da yazılı olarak ifade edebilmeleri. Yolun her aşamasında çok net olarak öğrencilerimin nerede bulunduklarını biliyorum ve onlara anlatıyorum. Birinci dönemin sonunda bir Türkiye gezisinde karşılaştıkları en önemli durumlarda meramlarını anlatabilirler ve kendilerine söylenenleri anlayabilirler.

İkinci dönemin sonunda ise Türkiye'yi gezen bir turist kafilesine rehberlik yapabilecek düzeydeler: Gerektiğinde tarihî bir bina veya şehir hakkında turistik bilgiler verebilirler, hastalanan bir turiste doktorda, cüzdanı çalınan bir başka turiste karakolda tercümanlık yapabilirler. İkinci yılın başında büyük bir konsantrasyonla da olsa basitleştirilmemiş gerçek Türkçe metinler okumaya başlarlar, aynı yılın sonunda ise fazla güçlük çekmeden normal bir düzeyde bulunan Türkçe metinleri okurlar. Üçüncü yılda Erasmus ile Türkiye'ye giderek ilk dönemi bir Türk üniversitesinde okurlar, Türkçe açısından âdeta bir füze gibi uzaya fırlatılırlar. Gent'e döndüklerinde onları çok değişmiş buluyoruz.

**Kıssadan hisse:** Her şeyin iyi olacağına güvenerek azim ve sabırla dil öğrenim yolculuğunuza devam edin, er geç hedefinize ulaşırsınız. [link](https://www.instagram.com/p/CdPwmhXMCw6/)

### Yanlışlar - Doğrular

**"35 dil biliyor ve bunların her birini ana dili gibi biliyor":** Bilimsel açıdan bir insanın bildiği dillerin sayısını hesap etmek zor. Bunun için önce "**dil bilmek**" kavramının tanımlanması gerekir. Dillerimin her birine ayırabildiğim zaman farklı olduğu için her dildeki seviyem de farklı. Bazen iki üç dil birbirine o kadar yakın ki bu hesapta bir tek dil olarak sayılması daha doğru olur. Şunu söyleyebilirim: "**X tane dili (az veya çok) öğrendim/inceledim**". Bu "**X**" hâlen 50 civarında. Dillerimin ayrıntılı listesini bir başka gönderide açıkladım.

**"Dünyanın en çok dil bilen kişisi":** 1987'de kazandığım Babil Dil Yarışması sadece Belçika çapındaydı. Polyglot Conference yoluyla **Richard Simcott** ve **Alexander Arguelles** gibi kişilerle tanıştım, arkadaş olduk. Onlar en az benim kadar çok dil öğrendiler/incelediler. Toplam sayı bizi ilgilendirmiyor, aramızda rekabet de yok. Bizi en çok ilgilendiren, bu öğrendiğimiz dillerin sayesinde yapabildiğimiz güzel şeyler.

**"En kolay öğrendiği dil Fince oldu, Finceyi bir günde öğrendi":** Şimdiye kadar en çok zorlandığım dil Fince oldu, bir buçuk yıldır yoğun şekilde öğreniyorum. "Bir gün"e gelince, bir gazeteciye "**Bir gün Fince öğrendikten sonra Helsinki şehrinde dolaşırken etrafıma baktığımda belirli bir dil engelini aşmış olduğumu hissettim**" demiştim, "**Finceyi bir günde öğrendi**" manşetini koydu. Demek istediğimi başka bir örnekle anlatayım: Arap veya Kiril (Rus) alfabesini kolaylıkla bir günde öğrenebilirsiniz. O güne başlamadan önce Kahire'de ya da Moskova'da dolaşın ve tabelalara bakın, bir de aynısını o günün sonunda yapın, büyük bir fark hissedeceksiniz.

**"İnsanlara kendi dilleri dışında başka bir dille hitap etmeyi büyük bir saygısızlık olarak görüyor":** Ben "saygısızlık" kelimesini hiç kullanmadım, "saygı" kelimesini kullandım. Muhatabınızın ana dilini biliyorsanız ona o dili konuşarak saygı ifade edebilirsiniz. Bilmiyorsanız tabii ki başka bir dilde konuşacaksınız, bunda saygısızlık yok. "Günah" kelimesini kullandığım doğru, şu anlamda kullandım: Bir dili öğrenirken bir anadili konuşucusuyla karşılaştığınızda bu konuşma fırsatından yararlanmalısınız, bunu yapmazsanız âdeta günaha girmiş gibi olursunuz. [link](https://www.instagram.com/p/CdU3BvZs3CG/)

## PÜF NOKTASI 36

**Ders kitabınızı "boyama kitabı"na çevirerek onu kolay hazmedilir hâle getirin:** Resim 1'de iki aydır tekrar çalıştığım "Basic Course in Azerbaijani" ders kitabımdan bir sayfa görüyorsunuz. Uyguladığım teknikleri şöyle açıklayabilirim:

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/36-1.jpg" alt="Dil öğrenmenin püf noktası 36 - Ders kitabınızı boyama kitabına çevirerek onu kolay hazmedilir hâle getirin">

Çalıştığınız metindeki bazı kelimeleri, cümleleri vs. renklendirin. Renkleri birer kod olarak kullanın, ben mesela bir ara mavi rengi fiillerle ilgili bütün şeyler için kullanırdım. Bazı kelimelerin altını tek ya da çift çizgiyle çizin, kurşunkalem kullanırsanız az veya daha çok basın. Metnin bir kısmını kutu ya da oval içine alın. Ancak abartmayın, bütün bir sayfada fosforlu kalem kullanmak, bütün kelimelerin altını çizmek size bir şey kazandırmaz **(Resim 2)**. Marjlarda metnin bir bölümünün önemini vurgulamak için dikey çizgiler veya ünlem işaretleri, bir parçayı anlamadığınızı belirtmek için dalgalı dikey çizgi veya soru işareti, belirtilen bir görüşe katılmadığınızı ifade etmek için çift ok işareti kullanın. Yine başka anlamlar için kendi sembollerinizi icat edin.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/36-2.jpg" alt="Dil öğrenmenin püf noktası 36 - Ders kitabınızı boyama kitabına çevirerek onu kolay hazmedilir hâle getirin">

Amaç, daha sonraki okumalarda bir bakışta metnin düzenini, yapısını, içeriğini ve önemli kısımlarını anlamanız. Önemli bilgileri daha az önemli bilgilerden, bilmediklerinizi bildiklerinizden ayırt edin. Mesela İngilizce basılan bir ders kitabından Azerbaycanca çalışırken özellikle Türkçeden farklı olan kelimelere ve kurallara odaklanmanız gerekir. Sadece bunları işaretleyin.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/36-3.jpg" alt="Dil öğrenmenin püf noktası 36 - Ders kitabınızı boyama kitabına çevirerek onu kolay hazmedilir hâle getirin">

Ders kitabınızdaki bilgileri tamamlayın. Marjlarda açıklamalar, ek bilgiler ve kendi yorumlarınızı ekleyin. Örneğin fiil ya da ad çekim tabloları çizerek teoriyi görselleştirin. Okuma parçalarındaki bilinmeyen kelimelerin çevirilerini sözlükten arayıp sayfanın boş bir kısmına yazın **(Resim 3: Routledge Colloquial Latvian)**, ya da kitaptaki bir kurala gazete veya roman okurken rastladığınız güzel bir örnek cümle ilave edin. **(Resim 4: Geoffrey Lewis'in Turkish Grammar'i)**

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/36-4.png" alt="Dil öğrenmenin püf noktası 36 - Ders kitabınızı boyama kitabına çevirerek onu kolay hazmedilir hâle getirin">

Öğrendiğiniz bir dili hayatınızın belirli bir döneminde aktif tutamayabilirsiniz. O zaman dilin uykuya dalmasına izin verin. Yıllar sonra dili tekrar uyandırırken bütün bu renkler, işaretlemeler, eklenen yorumlar ve bilgiler dili tekrar öğrenme sürecinizi çok kolaylaştıracak ve hızlandıracak. [link](https://www.instagram.com/p/CdZ53hDsY3I/)

## PÜF NOKTASI 37

**Yabancı dili doğru kullanarak hem saygı gösterin, hem de saygı görün:** Osmanlıların geliştirdiği Rık'a yazısıyla yazılan ve "**İhterim, tühterem.**" diye okunan resimdeki Arapça sözün anlamı: "**Saygı gösterirseniz saygı görürsünüz.**" Konuştuğunuz dilin sayesinde gördüğünuz saygı çok motive edici, sizi dili daha da çok öğrenmeye teşvik eder. Bir dili konuşarak gösterdiğiniz saygıyı Mandela şöyle anlattı: "**Eğer bir insanla anladığı bir dilde konuşursanız, bu onun aklına hitap eder. Ama eğer kendi dilinde konuşursanız, bu onun kalbine kadar gider.**"

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/37.png" alt="Dil öğrenmenin püf noktası 37 - Yabancı dili doğru kullanarak hem saygı gösterin, hem de saygı görün">

**Önemli bir nokta da şu:** Özellikle yabancı dili doğru konuştuğunuz zaman hem saygı gösterirsiniz hem de saygı görürsünüz. Hata yapmaktan korkmanıza gerek olmadığı hâlde yine de fazla hata yapmamaya gayret etmelisiniz, dilinize özen göstermelisiniz ve tanımadığınız insanlarla kibar konuşmaya çalışmalısınız. Kendi ders pratiğimden bir örnek vereyim: İlk Türkçe dersimde öğrencilerime "Nasılsınız?" - "İyiyim, teşekkür ederim." tabirlerini öğretmiştim. Bir sonraki dersin başında Belçikalı bir kız öğrenci dedi ki "**Türk arkadaşım bana 'Nasılsınız'ın kullanılmadığını söyledi, 'Naberlan?'ı kullanmamı söyledi.**" Ben de bu tabirin kullanıldığını ama kibar olmadığını söyledim, Türkiye'de bir polisle karşılaştığında ona 'Naberlan?' diye hitap etmemesini tavsiye ettim.

Bazı insanlar eriştikleri yabancı dil düzeyi temel iletişim ihtiyaçlarını karşılar karşılamaz daha fazla ilerlemeye motivasyonlarını kaybeder, daha fazla çaba sarf etmek istemezler. Düşük bir dil düzeyiyle yetinerek yarım yamalak bir dille meramlarını anlatırlar. Böyle bir dil kullanımı çarşı pazarda alışveriş yaparken yeterli olabilir ama başka durumlarda (haşa) "eğitimsiz" ve "kültürsüz" izlenimi vererek sözünü ettiğim saygının görülmemesine yol açabilir. Ana dili konuşucuları tecrübeleri sayesinde bir yabancıdan genelde nasıl bir dil düzeyi bekleyebildiklerini de biliyorlar, duyduklarını bununla karşılaştırabilirler. [link](https://www.instagram.com/p/Cde_gMGjbyo/)

## PÜF NOKTASI 38

**Sizi dili öğrenmeye teşvik eden görsel, işitsel ve duyusal bir ortam yaratın:** Buna bütün bir odayı ya da bir odanın bir köşesini ayırabilirsiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/38-1.jpg" alt="Dil öğrenmenin püf noktası 38 - Sizi dili öğrenmeye teşvik eden görsel, işitsel ve duyusal bir ortam yaratın">

Daha çok sanal alemde yaşıyorsanız bilgisayarınızda ya da cep telefonunuzda kullandığınız duvar kâğıdı ve seslerle benzer bir sonucu elde etmeye çalışın. Paylaştığım resimlerde 1980'li yıllarda Türkçe için böyle bir ortamı nasıl gerçekleştirdiğimi görebilirsiniz. Renkli fotoğraflar Gent'teki, siyah-beyaz fotoğraflar ise Brugge'deki çalışma/yatak odama ait. Öğrenmekte olduğunuz dil birden fazla ülkede kullanılırsa aşağıdaki ögeleri birden fazla ülkeden seçebilirsiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/38-2.jpg" alt="Dil öğrenmenin püf noktası 38 - Sizi dili öğrenmeye teşvik eden görsel, işitsel ve duyusal bir ortam yaratın">
<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/38-3.jpg" alt="Dil öğrenmenin püf noktası 38 - Sizi dili öğrenmeye teşvik eden görsel, işitsel ve duyusal bir ortam yaratın">

**Görsel ögeler:** bayrak, ülkenin haritası, şehir planları, ünlü çağdaş ve tarihî kişiler, şarkıcılar, ünlü binalar, anıtlar, doğa resimleri, gezileriniz sırasında çektiğiniz fotoğraflar, ülkedeki arkadaşlarınızın resimleri, ülkeye özgü süs eşyaları, ülkenin kültüründen ögeler gösteren tablolar, gravürler, ünlü sanat eserleri, yabancı dilde size ilham veren sözler, yabancı dil kitaplarınız, sözlükleriniz,...

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/38-4.jpg" alt="Dil öğrenmenin püf noktası 38 - Sizi dili öğrenmeye teşvik eden görsel, işitsel ve duyusal bir ortam yaratın">

**İşitsel ögeler:** radyo, çeşitli kaynaklardan müzik,...

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/38-5.jpg" alt="Dil öğrenmenin püf noktası 38 - Sizi dili öğrenmeye teşvik eden görsel, işitsel ve duyusal bir ortam yaratın">

**Duyusal ögeler:** ülkeye özgü bir koku, parfüm, buhur, tütsü,...

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/38-6.jpg" alt="Dil öğrenmenin püf noktası 38 - Sizi dili öğrenmeye teşvik eden görsel, işitsel ve duyusal bir ortam yaratın">

[link](https://www.instagram.com/p/CdhrHECj6Pn/)

## PÜF NOKTASI 39

**Erken yaştan başlayarak bir ana dili konuşucusundan yabancı dil öğrenin:** "Hocam, çocuğum hangi yaştan itibaren yabancı dil öğrenmeye başlayabilir?" sorusunu bana yönelten çok oldu. Çocuklarda ana dili ve yabancı dil edinimi alanında uzmanlığım olmadığı için bu soruya cevap vermekte zorlanıyordum. Sorunun cevabını ise **Prof. Dr. Selçuk Şirin** (@selcuksirin, #selçukşirin) "**Yetişin Çocuklar!**" kitabında çok açık bir şekilde veriyor: "**3-4 yaşlarında hatta daha erken**".

İçerdiği çok yararlı ve aydınlatıcı bilgiler için bu kitabı ve devamı olan "**Yetişin Gençler!**" kitabını bütün ebeveynlere tavsiye ediyorum. Kitabı okurken kendim de "**Keşke çocuklarımız küçükken eşim ile benim elimizde bu kitap olsaydı.**" diyordum "**O zaman onlardaki gelişim sürecini daha bilinçli olarak yaşardık.**" Kitabı tavsiye edebildiğim ikinci bir neden de Prof. Dr. Selçuk Şirin'in kullandığı güzel Türkçedir. Türkçe metinler üreten bir yabancı olarak beynimi sürekli olarak güzel Türkçeyle beslemem gerekiyor. Prof. Dr. Selçuk Şirin'in Türkçesinin besin değeri ise çok yüksek.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/39-1.png" alt="Dil öğrenmenin püf noktası 39 - Erken yaştan başlayarak bir ana dili konuşucusundan yabancı dil öğrenin">

**Prof. Dr. Şirin'in açıklamalarına şunu eklerdim:** Çocuğunuzun yabancı dili bir ana dili konuşucusundan öğrenmesini sağlayın. Yani Türk eğitim sisteminde edindiğiniz sözgelimi İngilizce bilginizle kendiniz "**öğretmenlik yaparak**" bu işe başlamayın. Her dilde içinde bulunulan duruma göre değişen ve İngilizcede "**register**" (sicil) olarak adlandırılan farklı kullanımlar var.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/39-2.png" alt="Dil öğrenmenin püf noktası 39 - Erken yaştan başlayarak bir ana dili konuşucusundan yabancı dil öğrenin">

Sadece ana dili konuşucuları bu register'lerin hepsini bilebilir ve onlara hâkim olabilir. 3-4 yaşlarında veya daha erken yaşta bir çocukla iletişim kurarken nasıl bir İngilizce kullanacağınızı okuldaki İngilizce derslerinizde öğrenmezsiniz. Siz kendiniz veya eşiniz yabancı dilde ana dili konuşucusysanız sorun yok. Durum böyle değilse ailenizin dışında çocuğunuzla oynayarak ona yabancı dili öğretebilecek bir ana dili konuşucusu arayabilirsiniz. [link](https://www.instagram.com/p/CdkdNYsIHjr/)


## PÜF NOKTASI 40

**Muhatabınızın ağzından kullanabileceğiniz kelime ve yapıları "çalın":** Biriyle yabancı dilde konuşurken ağzından çıkan kelime ve yapılara çok dikkat edin, konuşma sırası size gelince bunlardan bazılarını siz de kullanabileceksiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/40-1.jpg" alt="Dil öğrenmenin püf noktası 40 - Muhatabınızın ağzından kullanabileceğiniz kelime ve yapıları çalın">

Örneğin İngilizcede nerede oturduğunuzu ifade etmek istiyorsunuz ama kelime ve yapıları hatırlayamıyorsunuz. Muhatabınız size "**Please present yourself.**" derse bu size yardım etmez, ama "**Where do you live?**" diye sorarsa durum farklı, "**live**" fiilini çalarak "**I live in Istanbul.**" diyebilirsiniz. Muhatabınız önce yapıyı kendine uygulayarak asıl soruyu ondan sonra sorarsa işiniz daha da kolay olur: "**I live in Ankara, where do you live?**" Bundan "**I live in ...**" yapısını çalabilirsiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/40-2.jpg" alt="Dil öğrenmenin püf noktası 40 - Muhatabınızın ağzından kullanabileceğiniz kelime ve yapıları çalın">

Bu teknikten sözlü ve yazılı yabancı dil sınavlarında da yararlanabilirsiniz. Sözlü sınavda size mi'li bir soru sorulduğunda genellikle sorudaki bütün kelimeleri cevabınızda tekrarlayabilirsiniz. Örneğin "**Do you agree that war should be the last option in settling conflicts?**" sorusuna "**Yes, I agree that war should be the last option in settling conflicts.**" ya da "**No, I don't agree v. s.**" diye cevabınıza başladıktan sonra görüşünüzü destekleyen argümanlar verebilirsiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/40-3.jpg" alt="Dil öğrenmenin püf noktası 40 - Muhatabınızın ağzından kullanabileceğiniz kelime ve yapıları çalın">

**Soru zamirli bir soruya cevap verirken soru zamirinin yerine ona cevap vazifesi gören kelimeyi koyup yine diğer kelimeleri tekrarlayabilirsiniz:** "**In which year did Columbus discover America?**" sorusuna cevap "**Columbus discovered America in the year 1492.**" Yazılı sınavlarda bir soruya cevap verirken veya kompozisyon yazarken bazı sözvarlığı ya da dilbilgisi öğeleri konusunda tereddüt edebilirsiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/40-4.jpg" alt="Dil öğrenmenin püf noktası 40 - Muhatabınızın ağzından kullanabileceğiniz kelime ve yapıları çalın">

O zaman sınavın diğer sayfalarını gözden geçirin. Sınav kâğıtlarında pek çok şey yabancı dilde yazılmıştır, belki aradığınız ögeyi veya bir benzerini bunların arasında bulursunuz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/40-5.jpg" alt="Dil öğrenmenin püf noktası 40 - Muhatabınızın ağzından kullanabileceğiniz kelime ve yapıları çalın">

Bu "**çalma**" işini bir keresinde biraz abartmıştım. 1993 yılında Türkçe öğrencilerimle birlikte bir Kazakistan, Kırgızistan ve Özbekistan gezisi yaptık. Yerli organizasyonlardan kişiler bize her yerde kendi anadillerinde izahat verdiler. Resimlerde gördüğünüz gibi bu konuşmaların çoğunu teybe kaydederdim. Amacım bu kayıtları daha sonra tekrar dinleyerek onlardan yararlı kelime ve yapıları çıkarmaktı. [link](https://www.instagram.com/p/Cdpe3LTML9f/)

## PÜF NOKTASI 41

**Yabancı ülkede taksiyle kuaföre gidin:** Bazı meslek sahiplerinin mesleklerini icra ederken sizinle bol bol konuşma imkânı var. Bu da yabancı dilde konuşma pratiği yapmanız için altın bir fırsat. Birkaç yıl önce ailece yaptığımız bir gezide New York'ta bir taksiye binmiştik. Yabancı dilde konuşma fırsatını değerlendirmek için ben genellikle taksi şoförünün yanındaki koltuğa otururum. Tanıştık. Şoför Filistinliymiş. Bunu öğrenince kendisiyle Arapça konuşmaya başladım. Bir çeyrek saat boyunca çeşitli konular hakkında sohbet ettik, çok güzel Arapça konuşma pratiği yapabildim.

Bazen de yeni öğrendiğim bir dilde hayatımdaki ilk konuşma pratiğimi takside yaparım. Riga'ya gittiğimizde böyle oldu. Havalimanıyla şehir merkezinin arası 20 dakikalık bir yoldu. Taksiye bindiğim ana kadar hayatımda hiçbir Letonyalıyla konuşmamıştım. Bu ilk Letonca sohbetim yirmi dakika sürdü. Yunanistan'ın Aegina adasında da bindiğimiz taksinin şoförüyle bol bol Yunanca konuşma fırsatı buldum.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/41.png" alt="Dil öğrenmenin püf noktası 41 - Yabancı ülkede taksiyle kuaföre gidin">

**Konuşma pratiği yapma açısından çok yararlı başka bir meslek kuaförlük.** Dün oturduğum Aalst kentinde saçlarımı kestirmek için kuaföre gittim. Kuaför hanımla konuşmaya başladım. Konu mesleğime gelince Gent Üniversitesi'nde Türkçe okuttuğumu söyledim. Kuaför hanım "**Ben Boşnak'ım**" dedi, "**Biz Boşnaklar Türkleri atalarımız olarak görüyoruz. Türk dizilerini altyazılı izlediğimiz için birkaç tane Türkçe kelime de öğrendim.**" dedi, "**Aşkım kelimesi gibi**". Ben de Boşnakçaya çok yakın olan Sırpça-Hırvatçayı 35 yıl önce öğrendiğimi ve bazı kelimeleri hatırladığımı söyledim: "**Dobar dan!**" (Merhaba!), "**Hvala lijepo!**" (Teşekkür ederim!), "**Ne razumijem.**" (Anlamıyorum.) gibi. Dükkândan ayrılırken de kuaför hanıma "**Do viđenja!**" (Görüşmek üzere!) dedim. Bir dahaki sefer kuaföre gitmeden önce mutlaka Boşnakça birkaç cümle ezberleyeceğim, Boşnakça kısa bir sohbet yaparız.

Şimdi siz değerli takipçilerime bir sorum var. Taksi şoförleriyle kuaförlerden başka, mesleklerini icra ederken, işlerine ara vermeden, müşterileriyle bol bol konuşma imkânı olan ne gibi meslek sahipleri biliyorsunuz? Bu sohbetler doğrudan doğruya ödediğiniz bir şey olmamalı, yani avukat ve öğretmen iyi örnek değil. [link](https://www.instagram.com/p/Cdr-xSlo7IH/)

## PÜF NOKTASI 42

**Öğrenmekte olduğunuz dilin zor taraflarını bilin ve bunlara daha çok zaman ayırın:** Resimdeki Avrupa haritası Avrupa'da konuşulan dillerin anadili İngilizce olan (ya da İngilizce bilen) biri için ne kadar zor olduğunu gösteriyor. Renkler söz konusu dilde konuşma ve okuma becerilerini kazanmak için kaç haftaya gerek olduğunu gösteriyor. Belirli bir dilin belirli bir kişi için zorluğunu belirleyen üç önemli faktör var, bunları aşağıda açıklıyoruz. Dil sistemini söyleniş, yazım, biçimbilim (morfoloji), sözdizim (sentaks) ve sözvarlığı bileşenlerine bölelim.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/42.png" alt="Dil öğrenmenin püf noktası 42 - Öğrenmekte olduğunuz dilin zor taraflarını bilin ve bunlara daha çok zaman ayırın">

**Mutlak faktör:** Dilin karmaşıklığı. Bazı dillerde söylenişte kullanılan seslerin (**fonemlerin**) ve ses birleşimlerinin sayısı az, bazılarında çok. Bazı dillerde yazımda az sayıda harf, bazılarında binlerce karakter kullanılır. Bazılarında yazım gayet mantıklı, bazılarında mantıksız ve istisna dolu. Bazı dillerde kelimeler (**isimler, fiiller**) hiç değişmez ya da çok az değişir (**isim çekimi, fiil çekimi**), bazılarında kelimeler pek çok farklı şekle bürünebilir. Bazı dillerde kelimelerin cümledeki dizilişleri için bir tek prensip bulunuyor, bazılarında farklı prensipler birbiriyle rekabet ediyor. Bazı dillerde sözvarlığı sınırlı, bazı diller eşanlamlı ve farklı anlam ayırtıları ifade eden kelimeler bakımından çok zengin. Bazı dillerde yazı dili konuşma dilinden çok farklı, iki dil öğrenmek zorunda kalırsınız.

**Göreceli faktör:** Yabancı dilin anadilinize (ya da bildiğiniz başka bir dile) benzerliği. Bazı dilleri öğrenirken yeni ses ve ses birleşimleri öğrenmek zorunda kalırsınız. Bazı diller farklı bir alfabe veya karakter sistemi kullanır. Bazı dillerde isim ve fiil çekimi çok farklı. Bazı dillerde kelimelerin cümledeki dizilişi sizin dilinizdekinin tam tersi, ters bir şekilde düşünmeye zorlanırsınız.

**Bazı dillerde yeni yeni kavramlarla karşılaşırsınız:** isimlerde cins (**eril, dişil, yansız**) gibi, fiillerde görünüş (**tamamlanmış, tamamlanmamış**) gibi. Bazı dillerin sözvarlığı sizinkinden tamamen farklı, hiç ortak kelime yok.

**Psikolojik faktör:** Motivasyon ve ilginizin yüksek olması, dile yüksek bir statü tanımanız, onu güzel ve onu konuşan halkı sempatik bulmanız, o dili sizin için daha kolay yapar. [link](https://www.instagram.com/p/Cd4_K0VM0pW/)

### Bir Fars Atasözü

**Bir Fars atasözü:** "Zeban-i cedid, zindegi-yi cedid". **Anlamı:** "Yeni bir dil, yeni bir hayat." [link](https://www.instagram.com/p/Cd7b-zls-4A/)

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/fars.png" alt="Dil öğrenmenin püf noktası 42 - Bir Fars atasözü - Zeban-i cedid, zindegi-yi cedid, Yeni bir dil, yeni bir hayat.">

## PÜF NOKTASI 43

**Farklı diller konuşan kişilerin katıldığı etkinliklere gidin:** Dün akşam eşim Linda'yla ben, iş arkadaşım Dr. Feyza Altınkamış ve Belçika Türk Dili Enstitüsü Başkanı Şener Uğurlu, Azerbaycan'ın Bağımsızlık Günü münasebetiyle Azerbaycan Büyükelçiliğinde yapılan resepsiyona davetliydik. Muhteşem bir bina ve bahçede yapılan muhteşem bir resepsiyondu.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/43.png" alt="Dil öğrenmenin püf noktası 43 - Farklı diller konuşan kişilerin katıldığı etkinliklere gidin">

Bütün Türk devletlerinin ve Tacikistan'ın büyükelçileriyle tekrar görüşme veya tanışma fırsatı bulduk. Bunlardan başka Sudan ve Laos büyükelçileriyle ve çeşitli büyükelçiliklere bağlı kişilerle de konuşabildik. Resepsiyon benim için âdeta 1987'de kazandığım **Bâbil Dil Yarışması**'nın bir tekrarı gibiydi, bir akşamda dokuz farklı dil konuşma fırsatı buldum: Azerbaycanca, Türkçe, Özbekçe, Farsça, Arapça, Rusça, Fransızca, İngilizce ve Hollandaca. [link](https://www.instagram.com/p/Cd_Vf9EsJSa/)

## PÜF NOKTASI 44

**Yalancı eşdeğerlere ("sahte dostlara") dikkat edin:** Anadiliniz Türkçe ise Fransızca öğrendiğiniz zaman size bildik gibi gelen pek çok kelimeyle karşılaşırsınız, çünkü zamanla Fransızcadan Türkçeye pek çok kelime girdi. Ziya Paşa (1829-1880): "**Öğrenmek ister isen cihanı, öğrenmeli Avrupa lisanı.**" derken "**Avrupa lisanı**" ile Fransızcayı kastediyordu. Ancak dikkat edin, dost gibi görünen bu bildik kelimelerin arasında Fransızların kullandığı bir tabirle "**faux amis**", yani "**sahte dostlar**" da var (İngilizler bu tür kelimelere "**false friends**" derler). Örnek olarak Fransızca "**direction, appartement, exercice, intéressant, société**" kelimelerini verebiliriz, bunlar Türkçede kullanılan "**direksiyon, apartman, egzersiz, enteresan, sosyete**" kelimelerine ne kadar benzerse benzesin onlardan farklı birer anlam ifade ederler. İki dilde ortak gibi görünen ama farklı anlamlar ifade eden kelimelere Türkçede "**yalancı eşdeğerler**" adı verilir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/44.jpg" alt="Dil öğrenmenin püf noktası 44 - Yalancı eşdeğerlere (sahte dostlara) dikkat edin">

Yanlış anlaşılmalara yol açan bu tür kelimelere hep dikkat etmelisiniz. Yabancı dili konuşurken ya da yazarken anadilinizden veya başka bir yabancı dilden bildiğiniz bir kelimeyi anlamını kontrol etmeden o dilde kullanmamalısınız. Aynı şekilde yabancı dili dinlerken veya okurken biraz kuşkucu olmalısınız, özellikle duyduğunuz veya okuduğunuz cümlede bir mantıksızlık sezdiğiniz zaman kendinize "**Acaba kelimeleri doğru anladım mı?**" sorusunu sormalısınız. Birbirine yakın akraba olan diller (**lehçeler**) arasında gayet çok yalancı eşdeğer bulunabilir. Örnek olarak resimdeki on Azerbaycanca cümleyi veriyorum. Anadili Türkçe olanlar bu cümleleri gerçekten anlıyor mu? **Bu sorunun bir tek çözümü var:** elinize bir kitap alıp dili (lehçeyi) öğrenmek. Anlamları kontrol edebilmeniz için aşağıda Azerbaycanca cümlelerin Türkçe çevirisini veriyorum:

* Benim erkek kardeşim/ağabeyim bekâr.
* Sizin adresiniz ne?
* Yarın hava nasıl olacak?
* Bir deste çiçek seçin.
* Benim teyzem seksen yaşında.
* Bakü Devlət Üniversitesi'ni bitirdik.
* Tatiliniz ne kadar sürecek?
* Takside: Durun, ben ineceğim.
* Bizim odamız dördüncü katta.
* Öğrenciler için bir etkinlik düzenleyeceğiz.

[link](https://www.instagram.com/p/CeDQAZfMDFD/)

## PÜF NOKTASI 45

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/45-1.jpg" alt="Dil öğrenmenin püf noktası 45 - (50, 100, 150 dil nasıl bilinir?) Bunu hiperpoliglotlardan öğrenin">

**50, 100, 150 dil nasıl “bilinir”? Bunu hiperpoliglotlardan öğrenin:** En az 11 dil bilene “**hiperpoliglot**” denir. Dil sayısı bakımından üst sınır yok gibi, ancak hiperpoliglotların dillerinden söz ederken kullandıkları kelimelere dikkat edin. Başka bir gönderide tanıttığım **Richard Simcott** ünlü [videosuna](https://www.youtube.com/watch?v=MEv0bAeGylI) şöyle başlar: “**I love languages and I studied over fifty of them myself.**” Richard “**I know**” veya “**I speak**” kelimelerini değil, “**I studied**” kelimelerini kullanır.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/45-2.jpg" alt="Dil öğrenmenin püf noktası 45 - (50, 100, 150 dil nasıl bilinir?) Bunu hiperpoliglotlardan öğrenin">

Michael Erard’ın İngilizce bilenlerinize tavsiye ettiğim ‘**Babel No More**’ kitabında başka bir hiperpoliglot Alexander Argüelles: “**If someone tells you how many languages they speak, then you shouldn’t trust them**” der. Ben de hep “**50 dil inceledim**”, “**50 dili (az çok) öğrendim**” derim. Gazeteciler ise bunu hemen “**Adam 50 dil biliyor/konuşuyor**”a çevirirler. Bu sözler ise gerçekle bağdaşmıyor. Hiperpoliglotların gerçeği farklı. Anlatmaya çalışayım.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/45-3.jpg" alt="Dil öğrenmenin püf noktası 45 - (50, 100, 150 dil nasıl bilinir?) Bunu hiperpoliglotlardan öğrenin">

Resim 1 ve 2 her yıl yapılan **Polyglot Conference**’ta çekildi. Yanımda Alexander Argüelles oturuyor. Michael Erard kitabında Alexander’in çalışma yöntemini anlatıyor: Her sabah saat 2.00 veya 3.00’te kalkar, dillerine arka arkaya onbeşer dakika ayırır. Gününü bu şekilde geçirir. Bir muhasebeci gibi her diline ayırdığı zamanı bir Excel tablosuna girer. Michael Erard onunla söyleşi yaparken Alexander son 456 güne dair raporunu göstermiş.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/45-4.jpg" alt="Dil öğrenmenin püf noktası 45 - (50, 100, 150 dil nasıl bilinir?) Bunu hiperpoliglotlardan öğrenin">

O dönemde dillerine 4454 saat çalışmış, yani gün başına 9 saat 46 dakika. Geçmişte günde 14 saat çalıştığı dönemler de olmuş. Resim 3 ve 4’te o dönemde çalıştığı diller ve her birine ayırdığı zamanlar görülüyor: 22 + 30 = 52 dil: Arapçaya 456 saat, Vietnamcaya 4 saat. Bununla bitmiyor, tablodakilerden başka 0,5 - 3 saat ayırdığı 67 dil daha varmış, demek o dönemde incelediği dillerin toplam sayısı 119. Bu 119 dilde erişilen seviyelerin farklı olacağı hemen anlaşılıyor.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/45-5.jpg" alt="Dil öğrenmenin püf noktası 45 - (50, 100, 150 dil nasıl bilinir?) Bunu hiperpoliglotlardan öğrenin">

Tarihteki en ünlü hiperpoliglotlardan biri de **Kardinal Mezzofanti** (resim 5). Kaynaklar 71 yabancı dil “bildiği”ni aktarıyor. Michael Erard, Mezzofantinin dillerinde eriştiği seviyeleri bir grafikte gösteriyor (resim 6). Bu grafik düz bir çizgi değil, gittikçe inen bir eğri. Hiperpolglotların gerçeği bu. [link](https://www.instagram.com/p/CeIabxYMt1q/)

## PÜF NOKTASI 46

**Öğretmenler kapıyı açar ama içeri kendin girmelisin:** Bir dili kendi kendinize öğrenirseniz her şeye kendiniz karar verirsiniz: Hangi sıklıkla dille meşgul olacağım? Ders çalışma sürem ne kadar olacak? Neleri öğreneceğim? Hangi oranda yeni şeyler öğreneceğim, hangi oranda daha önce öğrendiklerimi tekrarlayarak pekiştireceğim? Bu iş disiplin ister.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/46.jpg" alt="Dil öğrenmenin püf noktası 46 - Öğretmenler kapıyı açar ama içeri kendin girmelisin">

Eşimle ben yurt dışında seyahat ederken yeni bir şehre geldiğimizde ilk iş olarak sahafların yerlerini tespit edip onlara uğrarız. Eşim genellikle tekrar ciltleyebileceği eski, yıpranmış ama değerli kitaplar arar, ben de dille ilgili kaç kitap varsa hepsini gözden geçiririm. **Defalarca görmüşümdür:** bir yabancı dil öğrenme kitabı, ilk on sayfasında kelimelerin altı çizilmiş, yorumlar, çeviriler v.s. eklenmiş ama kalan kısmında bir şey yok. Belli ki eski sahibi dili öğrenmeye başlamış ama gayet çabuk bu işten vazgeçmiş.

Tek başınıza çalışmanın gerektirdiği displini sağlayamazsanız bir öğretmenin verdiği bir dil kursuna yazılabilirsiniz. Bu kez her şeyi öğretmeniniz ve dil okulunuz düzenler, ama yine de öğrenim sürecinizle ilgili her sorumluluktan kurtulmazsınız. Derse gitmek, derse aktif bir şekilde katılmak, ders saatlerinin dışında dersinize çalışmak size düşer. 35 yıl boyunca yetişkinlere Türkçe dersi veren biri olarak çok iyi biliyorum: Yeteri kadar çalışmayan öğrenciler derslere ne kadar devam ederlerse etsinler ilerlemek yerine gerilerler. Ben ders verirken kapıları açmak bana, içeri girmek ise öğrencilere düşerdi. [link](https://www.instagram.com/p/CeMMp7TMCLj/)

## PÜF NOKTASI 47

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-1.jpg" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin">

**Konuşma kılavuzlarındaki sözcük ve ibareleri ezberleyin:** Pek çok turist yabancı bir ülkeye tatile çıktığında yanına bir konuşma kılavuzu alır ve seyahat esnasında bu konuşma kılavuzunu bir sözlük gibi kullanır. Ben ise seyahatten önce konuşma kılavuzu üzerinde çalışarak ondan azami fayda sağlamaya çalışırım.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-2.jpg" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin">

1973’te annemle babamla birlikte yaptığım ilk İstanbul seyahatinden önce ”Turks op reis” (“Seyahatte Türkçe”) adlı konuşma kılavuzundan 30 sözcük veya ibare ezberlemiştim. Her yerde karşılaştığım insanlar bunlara çok olumlu tepki gösterdikleri için 1975’teki ikinci İstanbul seyahatime hazırlanırken biraz daha ileri giderek 200 sözcük veya ibare ezberledim.

<!-- <img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-3.png" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin"> -->

Tepkilerin yine çok olumlu olması beni o geziden sonra Türkçeyi tamamen öğrenmeye sevk etti. O zamana kadar Türkçenin dilbilgisi üzerine hiç bilgim yoktu.

<!-- <img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-4.jpg" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin"> -->
<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-5.png" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin">

Demek ki konuşma kılavuzlarını sadece bir başvuru kaynağı olarak kullanmayın, onu gezinize hazırlanırken birkaç defa başından sonuna kadar okuyun (tercihen sesli olarak), sözcükleri ve ibareleri mümkün olduğu kadar ezberleyin. Kitabevinden konuşma kılavuzu satın alırken bol bol cümle içerenlerini tercih edin. Bütün bu ezberlediğiniz sözcükler, ibareler ve cümleler daha sonraki dilbilgisi öğreniminiz için güzel bir temel oluşturur.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-6.png" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin">

70’li yıllarda kullandığım “Turks op reis” (“Seyahatte Türkçe”) konuşma kılavuzum çok yıprandığı için tutkusu cilteleme sanatı olan eşim Linda onu yeniden ciltlemeye karar verdi.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-7.png" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin">

Kitapçığı tekrar dikti, kapağını Türk bayrağının rengini simgeleyen kırmızı meşinle kapladı, dış tarafını altın yaldız kâğıt kullanarak süsledi, iç tarafına ise ebrulu kâğıt yapıştırdı. Sonucu eklediğim resimlerde görebilirsiniz. İlk resimde söz konusu konuşma kılavuzunun daha sonra aldığım yıpranmamış bir nüshasını da görüyorsunuz. Bu çalışma eşimin ilk ve en basit çalışmalarından biriydi.


<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-8.png" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin">

Büyük bir titizlik ve sayısız saat süren bir çalışma gerektiren başka eserlerinden de birkaç örnek katıyorum. Eşim ciltleme sanatını İKA Mechelen ve CVO Gent okullarında öğreniyor, gördüğünüz gibi dersler korona döneminde de devam etti. [link](https://www.instagram.com/p/CeSsWOpsk3X/)

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/47-9.png" alt="Dil öğrenmenin püf noktası 47 - Konuşma kılavuzlarındaki sözcük ve ibareleri ezberleyin">

## PÜF NOKTASI 48

**İyi bir öğretmen bulun:** Tek başınıza çalıştığınız zaman ara sıra bir öğretmene ihtiyacınız olabilir. Öğrenmekte olduğunuz yabancı dili anadili olarak konuşan bir arkadaşınız yeterli olmayabilir. Arkadaşınız söylediğiniz bir şeyin “kulağa hoş gelmediğini” söyleyebilir, ancak iyi bir öğretmen kuralı hatırlatabilir ve hatanızı açıklayabilir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/48-1.jpg" alt="Dil öğrenmenin püf noktası 48 - İyi bir öğretmen bulun">

İlk öğretmenlerimi nasıl mı buldum? 1975 yazındaki 2. İstanbul gezimizden sonra gazeteye “**Fransızca da bilen bir Flaman Türkçeyi nasıl öğrenebilir?**” diye bir anons koydum (resim 2). On kişiden cevap aldım. Ders kitabı, sözlük, gramer, kitabevi, dil kursu v. s. tavsiye ettiler. Sonraları aile dostumuz olan bir rahip de bana bir Türkçe ders kitabı gönderdi: **İzzet Hamit Ün**’ün hazırladığı “**Méthode directe et combiné pour l’étude de langue turque**” (resim 3). Hemen aynı gün Türkçeyi öğrenmeye koyuldum.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/48-2.jpg" class="align-center" alt="Dil öğrenmenin püf noktası 48 - İyi bir öğretmen bulun">

1976 Ocak ayında Louvain-la-Neuve Üniversitesi’nde okuyan Savaş adında bir Türk öğrenci bana mektup yazdı. Bir Belçikalı arkadaşı anonsumu gazeteden kesip ona vermişti. Savaş benimle mektuplaşmak istiyordu, o benim Türkçe mektuplarımı düzeltecekti, ben de onun Hollandaca mektuplarını. Böylece o benim, ben de onun öğretmeni olacaktım. Öneriyi hemen kabul ettim.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/48-3.jpg" alt="Dil öğrenmenin püf noktası 48 - İyi bir öğretmen bulun">

Savaş ilk mektubunda kendini Hollandaca tanıtırken: “**Türkiye’de bir erkek kardeşim var, tanınmış bir şarkıcı, adı Barış Manço**” diye yazdı (resim 4). Birkaç ay sonra Savaş askerliğini yapmak üzere Türkiye’ye dönünce mektuplaşmamız maalesef kesildi. Kendisiyle yüz yüze hiç karşılaşmadım (resim 5), ancak 23 yıl sonra Gent Üniversitesi’nde oğulları Altay ve Ural’la tanıştım, bir ara Ural’la birlikte bir Türkoloji projesi üzerine de çalıştım.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/48-4.jpg" alt="Dil öğrenmenin püf noktası 48 - İyi bir öğretmen bulun">

Sözünü ettiğim yardımsever rahip beni 1977 Ocak ayında Brüksel’de Türkçe ve Türk kültürü öğretmeni olarak çalışan Erdal Ökten Bey’le tanıştırdı. Bana Türkçe konusunda yardımcı olmaya hazırdı. O zamandan başlayarak düzenli olarak ayda bir gün, genellikle bir pazar günü, trenle Brugge’den Brüksel’e gider, bütün günümü Erdal Bey, eşi Aysel Hanım ve çocukları Atilla, Çiğdem ve Füsun’un (resim 1) yanında geçirirdim. Bol bol Türkçe konuşurduk, bütün sorularıma cevap alırdım. Her defasında felekten bir gün çalardım. [link](https://www.instagram.com/p/CeXxRhxDOXv/)

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/48-5.jpg" class="align-center" alt="Dil öğrenmenin püf noktası 48 - İyi bir öğretmen bulun">

## PÜF NOKTASI 49

**Ulaşılacak dil düzeylerini ve onların özelliklerini bilin:** Bu gönderide yabancı dil öğrenim sürecini çok güzel yansıtan üç resim paylaşıyorum. Yeni bir dili öğrenmeyi bir dağa çıkmaya benzetebiliriz. Yukarı doğru tırmanırken hedefinizi görüyorsunuz, ancak gözlerinizi diktiğiniz yere ulaştığınızda orasının yolun sonu olmadığını anlıyorsunuz (resim 1). Dil öğreniminde de ulaşılan her düzeyi daha da yüksek olan bir başka düzey izler. Buna hayret etmemek gerekir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/49-1.jpg" class="align-center" alt="Dil öğrenmenin püf noktası 49 - Ulaşılacak dil düzeylerini ve onların özelliklerini bilin">

Günümüzde insanların dil öğrenimindeki ilerleyişlerini ölçmek için en çok kullanılan dil düzeyleri, **Ortak Avrupa Dil Referans Çerçevesi’nin (CEFR)** düzeyleridir: **A1, A2, B1, B2, C1, C2**. Her düzey için kullanılan kriterleri Avrupa Konseyi’nin internet [sitesinde](https://www.coe.int/en/web/common-european-framework-reference-languages/level-descriptions) bulabilirsiniz, Türkçe tablo [için](https://rm.coe.int/CoERMPublicCommonSearchServices/DisplayDCTMContent?documentId=090000168045bb69). Resim 2’de Dil Dağı’nın doruğuna ulaşabilmek için kendinizi mümkün olduğu kadar dile maruz bırakmanız, bol bol konuşma pratiği yapmanız ve deyim, atasözü ve argo kullanımları da öğrenmeniz gerektiği vurgulanıyor.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/49-2.jpg" class="align-center" alt="Dil öğrenmenin püf noktası 49 - Ulaşılacak dil düzeylerini ve onların özelliklerini bilin">

**Ortak Avrupa Dil Referans Çerçevesi**’nin düzeylerinin bir özelliği de, öğrenim süreciniz ilerledikçe birbirini izleyen iki düzeyin arasını kat etmenizin hep daha çok zaman almasıdır. Bu özellik resim 3’teki İngilizce öğrenimiyle ilgili tablodan da anlaşılıyor. İkinci sütundaki verilere göre bir düzeyden bir sonrakine gitmek için ortalama ihtiyaç duyulan saatler şöyle:

* 0’dan A1’e kadar: 95 saat
* A1’den A2’ye kadar: 125 saat
* A2’den B1’e kadar: 200 saat
* B1’den B2’ye kadar: 220 saat
* B2’den C1’e kadar: 250 saat
* C1’den C2’ye kadar: 350 saat

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/49-3.jpg" class="align-center" alt="Dil öğrenmenin püf noktası 49 - Ulaşılacak dil düzeylerini ve onların özelliklerini bilin">

Resim 4’teki **Itchy Feet** karikatürü başka bir şekilde tanımlanan düzeyler kullandığı hâlde (**başlangıç düzeyi, sohbet edebilme düzeyi, akıcı konuşabilme düzeyi**) aynı gerçeği yansıtıyor. Düzeylerin arasındaki yükseklik farkı hep büyür. Bu özelliğe dilin diğer alanlarında da rastlanır. Öğreniminiz ilerledikçe aynı ilerlemeyi kaydetmek için hep daha uzun bir süre çalışmanız, hep daha çok gayret sarf etmeniz gerekir. [link](https://www.instagram.com/p/Cea0EwOsckl/)

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/49-4.jpg" class="align-center" alt="Dil öğrenmenin püf noktası 49 - Ulaşılacak dil düzeylerini ve onların özelliklerini bilin">

## PÜF NOKTASI 50

**Bir ön hazırlık olarak öğrenmek istediğiniz alfabede önce bildik kelimeler ve cümleler okuyun:** İlk iş olarak yabancı alfabedeki harflerin Türkçe okunuşunu veren bir tablo bulun. Sonra şöyle devam edin:

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/50-1.jpg" class="align-center" alt="Dil öğrenmenin püf noktası 50 - Bir ön hazırlık olarak öğrenmek istediğiniz alfabede önce bildik kelimeler ve cümleler okuyun">

Resim 1 (**Kiril alfabesi**): Ülke, şehir, meşhur kişi veya ürün adları her dilde aşağı yukarı aynı. Yeni bir alfabeyi öğrenirken bundan yararlanabilirsiniz. Vikipedi’de mesela “**Ülkeler listesi**” başlıklı sayfayı bulun, dilini Rusçaya çevirin. Alfabe tablosunun yardımıyla ülke adlarını deşifre etmeye başlayın.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/50-2.jpg" class="align-center" alt="Dil öğrenmenin püf noktası 50 - Bir ön hazırlık olarak öğrenmek istediğiniz alfabede önce bildik kelimeler ve cümleler okuyun">

Resim 2 (**Kiril alfabesi**): Rus turistler için hazırlanan bir Türkçe konuşma kılavuzu bulun. Rusça kelime ve cümlelerin Türkçe karşılıklarının Kiril alfabesiyle verilen okunuşlarını okumaya çalışın.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/50-3.jpg" class="align-center" alt="Dil öğrenmenin püf noktası 50 - Bir ön hazırlık olarak öğrenmek istediğiniz alfabede önce bildik kelimeler ve cümleler okuyun">

Resim 3 (**Yunan alfabesi**): Fransızca biliyorsanız Yunanlılar için hazırlanan bir Fransızca konuşma kılavuzunu Yunan alfabesini öğrenmek için kullanabilirsiniz. Yunan harfleriyle yazılan Fransızcayı okumaya çalışın.

**Not:** Resimdeki sayfanın sol kısmında Yunanca cümleler de vardı, bunları kestim.
{: .notice--warning}

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/50-4.jpg" class="align-center" alt="Dil öğrenmenin püf noktası 50 - Bir ön hazırlık olarak öğrenmek istediğiniz alfabede önce bildik kelimeler ve cümleler okuyun">

Resim 4 (**Yunan alfabesi**): Türkçe tarihte çeşitli alfabelerle yazılan bir dildir, bundan yararlanabilirsiniz. Karamanlıca, yani Yunan harfleriyle yazılan Türkçe metinler deşifre edin. Resimdeki örnek Hz. Davut’un mezmurlarından.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/50-5.jpg" class="align-center" alt="Dil öğrenmenin püf noktası 50 - Bir ön hazırlık olarak öğrenmek istediğiniz alfabede önce bildik kelimeler ve cümleler okuyun">

Resim 5 (**Arap alfabesi**): Yine Vikipedi’deki “**Ülkeler listesi**”nden hareket ediyoruz ama sayfanın dilini bu sefer Arapçaya çeviriyoruz. Güzel bir okuma alıştırması elde ediyoruz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/50-6.jpg" class="align-center" alt="Dil öğrenmenin püf noktası 50 - Bir ön hazırlık olarak öğrenmek istediğiniz alfabede önce bildik kelimeler ve cümleler okuyun">

Resim 6 (**Arap alfabesi**): Kolay Osmanlıca metinler okuyarak da Arap alfabesine alışabilirsiniz. Resimdeki örnek Ömer Seyfettin’den.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/50-7.jpg" class="align-center" alt="Dil öğrenmenin püf noktası 50 - Bir ön hazırlık olarak öğrenmek istediğiniz alfabede önce bildik kelimeler ve cümleler okuyun">

Resim 7 (**Ermeni alfabesi**): Arap ve Yunan harfleriyle yazılan Türkçenin yanı sıra Ermeni harfleriyle yazılan Türkçe de vardı. Resimde Ermeni harfli Türkçe atasözleri görüyorsunuz. Merx’in 1877’de yayımladığı “**Türkische Sprichwörter**” adlı eserinden. **Üstteki:** Korkak bazirgân ne kâr eder ne zarar (!).

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/50-8.jpg" class="align-center" alt="Dil öğrenmenin püf noktası 50 - Bir ön hazırlık olarak öğrenmek istediğiniz alfabede önce bildik kelimeler ve cümleler okuyun">

Resim 8 (**Ermeni alfabesi**): Örnekteki alfabe Ermeni alfabesi ama dil yine Türkçe: Ahd-i Atik’ten Luka İncili’nin başlangıcı. Metni alfabe tablosunun yardımıyla sökün.

Bu gibi ön hazırlıklardan sonra yabancı alfabenin yabancı dilde kullanımını daha kolay öğrenirsiniz, çünkü alfabe sizin için artık tamamen yabancı değil. [link](https://www.instagram.com/p/CefdBGvM1sm/)

## PÜF NOKTASI 51

**Kazanmak istediğiniz beceri(ler)de mümkün olduğu kadar çok pratik yapın:** Resimdeki atasözünü üniversitede verdiğim Türkçe derslerinde ara sıra kullanırım. Bazı öğrenciler ev ödevlerini yapmadan ya da onu başka bir öğrenciden kopya ederek derse gelirler. Derste sadece öğretmenlerini ya da arkadaşlarını dinler, doğru cevapları not ederler. Ödevlerini kendileri yapmadıkları için ödevdeki zorluklar üzerinde düşünmemiş olurlar. Onlara “**Bu şekilde bir şey öğrenmezsiniz**” derim ve meşhur atasözünü söyler ve açıklarım.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/51.jpg" class="align-center" alt="Dil öğrenmenin püf noktası 51 - Kazanmak istediğiniz beceri(ler)de mümkün olduğu kadar çok pratik yapın">

Becerilere gelince, genelde dört dil becerisi ayırt edilmekte: “**konuşma**”, “**dinleme**”, “**yazma**” ve “**okuma**”. Avrupa Konseyi sitesinde “**konuşma**”dan ayrı olarak bunlara bir de “**karşılıklı konuşma**” eklenmekte. Bunu beşinci beceri olarak kabul edersek bence “**karşılıklı yazışma**”yı da altıncı beceri olarak kabul etmemiz gerekir. Böylece çağdaş hayatımızda önemli bir yer tutan çevrim içi sohbet yani chat etkinliğini de göz ardı etmemiş oluruz. Ancak ben şahsen “**karşılıklı konuşma**”yı “**konuşma**”ya ve “**karşılıklı yazışma**”yı “**yazma**”ya dâhil etmeyi tercih ediyorum.

Önemli bir ilke şudur: Belirli bir beceriyi kazanmak isterseniz özellikle o beceri üzerine pratik yapmanız gerekir, başka bir deyişle:

- Konuşma becerisini ancak konuşma pratiği yaparak kazanabilirsiniz.
- Dinleme becerisini ancak dinleme pratiği yaparak kazanabilirsiniz.
- Yazma becerisini ancak yazma pratiği yaparak kazanabilirsiniz.
- Okuma becerisini ancak okuma pratiği yaparak kazanabilirsiniz.

Okullarda ve dil kurslarında genellikle her dört beceri eşit oranda okutulmakta. Oysa yabancı dili kendi kendinize öğrenirseniz, hangi beceriye öncelik tanıyacağınıza kendiniz karar vererek pratiğinizi o yönde yapabilirsiniz. [link](https://www.instagram.com/p/Cekjoq4D2_U/)

## PÜF NOKTASI 52

**Bazı dilleri yardımcı dil olarak öğrenin:** Diyelim ki Norveççe öğrenmek istiyorsunuz. Bunun için ders kitapları, kaliteli sözlükler, konuşma kılavuzları, dilbilgisi kitapları, iki dilli yayınlar v.s. bulmanız gerekir. Türkçeden hareket ederek az materyal bulursunuz, ancak **İngilizce bilirseniz** bol bol bulursunuz. İngilizceyi o zaman Norveççe öğrenirken yardımcı dil olarak kullanırsınız. Ben kendim İngilizceden başka Fransızcayı, Almancayı ve Rusçayı sık sık yardımcı dil olarak kullanırım. Yardımcı diller başka dillere kapılar açar. Yeni bir dile başlarken ders kitabı bulmak amacıyla önce **İngilizce Teach Yourself** ve **Routledge Colloquial Series**’e ve Fransızca **ASSIMIL** kitaplarına bakarım (Resim).

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/52.jpg" class="align-center" alt="Dil öğrenmenin püf noktası 52 - Bazı dilleri yardımcı dil olarak öğrenin">

Öğrenmek istediğiniz dil, bir ülkede azınlık diliyse o ülkenin dilini yardımcı dil olarak kullanabilirsiniz. Örneğin Fransa’da konuşulan **Bretoncayı** öğrenmek için en çok Fransızca hazırlanan materyaller bulursunuz. Türk lehçelerini öğrenirken kendim özellikle Rusçayı yardımcı dil olarak kullanırım.

Her dil komşu dillerden kelime ve yapılar alarak etkilenir. Bazen de bir dildeki metinlerde komşu dillerden alınan cümleler, sözler ve şiirler bulunur. Bu nedenle komşu dilleri yardımcı dil olarak öğrenmekte fayda var. Mesela **Osmanlıcaya** tam manasıyla vâkıf olmak isterseniz **Arapçayla Farsçayı** yardımcı dil olarak öğrenmeniz gerekir. İngilizce bilimsel metinler üzerinde çalışırsanız **Latince** ile **Eski Yunanca** kök ve eklerin anlam ve işlevini bilmekte büyük yarar var.

Yakın akraba olan iki dil öğrendiğinizde bunları karıştırmak tehlikesi yüksek olur. O zaman bu dillerden birini ana dili olarak konuşanlara diğerini öğreten bir ders kitabı bulun. Böyle bir kitap iki dilin arasındaki farklılıkları vurgular. Örneğin: İtalyanca bilirseniz İspanyolca öğrenmek için İtalyanlar için hazırlanan bir İspanyolca ders kitabı kullanabilirsiniz.

Belirli bir dili öğrenirken birden fazla yardımcı dil de kullanabilirsiniz. Örneğin ben Azerbaycanca öğrenirken, **Azerbaycanca-Türkçe, Azerbaycanca-Fransızca, Rusça-Azerbaycanca** sözlükler, İngilizce hazırlanan bir Azerbaycanca ders kitabı ve Rusça-Azerbaycanca bir konuşma kılavuzu kullanıyorum. Yardımcı dillerimi de ilerletmiş oluyorum. [link](https://www.instagram.com/p/CenRI0Hs12U/)

## PÜF NOKTASI 53

**Öğrendiğiniz yabancı dilin dilbilgisinde ilk turunuzu atın:** Oxford Üniversitesi Türkçe profesörü Geoffrey Lewis ve eşiyle tanışmak ve görüşmek bana Ekim 1990’da Lefkoşa’da nasip oldu (Resim 1).

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/53-1.jpg" class="align-center" alt="Dil öğrenmenin püf noktası 53 - Öğrendiğiniz yabancı dilin dilbilgisinde ilk turunuzu atın">

Birlikte “**Çeşitli Türk Toplumları Arasında Dil ve Kültur Bağı**” sempozyumuna katılıyorduk. Sempozyum sırasında KKTC’nin ilk Cumhurbaşkanı Sayın Rauf Denktaş’ın konuğu da olduk (Resim 2).

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/53-2.jpg" class="align-center" alt="Dil öğrenmenin püf noktası 53 - Öğrendiğiniz yabancı dilin dilbilgisinde ilk turunuzu atın">

**Prof. Dr. Lewis** hayranı olduğum bir Türkolog’du. “**Turkish grammar**”ini sürükleyici bir roman gibi baştan sonuna kadar okumuştum (Resim 3). Öğrenci için önemli olana odaklanarak gereksiz ayrıntıya girmediğinden Prof Dr. Lewis’in grameri Türkçenin dilbilgisinde ilk turunu atmak isteyenlere çok uygundu. Üslubunu da çok beğenmiştim, Prof. Dr. Lewis dilbilgisi konularına kendine özgü mizahını da katmayı başarmıştı (Resim 4, not 3). Aradan 32 yıl geçti, bu arada hem Prof. Dr. Lewis'i, hem de Cumhurbaşkanı Rauf Denktaş'ı kaybettik. Onları rahmetle anıyorum.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/53-3.jpg" class="align-center" alt="Dil öğrenmenin püf noktası 53 - Öğrendiğiniz yabancı dilin dilbilgisinde ilk turunuzu atın">

Dildeki her bir unsurun anlam ve işlevi en iyisi dilin bütünü içinde anlaşılır. Onun için öğrenim sürecinizin başlangıç aşamasında dile genel bir bakış edinmeniz çok yararlı. Dili keşfedilmeyi bekleyen bir şehre benzetebiliriz: Pek çok turist bir şehri detaylı olarak gezmeden önce ilk gün üstü açık otobüsle bir şehir turu atar. Dile genel bir bakış edinmek için dilin dilbilgisini özetleyen bir gramer kullanabilirsiniz. Bir başka teknik ise normal bir ders kitabını, alıştırma gibi bazı kısımlarını atlayarak, daha hızlı giderek daha kısa bir zaman içinde bitirmektir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/53-4.jpg" class="align-center" alt="Dil öğrenmenin püf noktası 53 - Öğrendiğiniz yabancı dilin dilbilgisinde ilk turunuzu atın">

Örnek olarak 100 dersten oluşan bir **ASSIMIL** kitabını alalım. ASSIMIL’in prensibi günde bir tane dersi bitirmeniz. Ben ise dille bir ilk tanışma için **günde 10 ders çalışarak ASSIMIL kitabını 10 gün içinde bitirmeye çalışırım**. Bu on günün sonunda elbette ki kitaptaki her ayrıntıyı hafızamda tuttuğumu söyleyemem, ancak dile genel bir bakış edinmiş olduğum kesin. Bu ilk hızlı turdan sonra kitabı ikinci defa baştan sonuna kadar incelerim, bu sefer daha detaylı ve dolayısıyla daha yavaş çalışırım. Tekrar sonuna ulaşınca kitabı üçüncü defa okurum, ancak bu kez kitabın **son dersinden başlarım ve geriye doğru giderek ilk derse** dönerim. [link](https://www.instagram.com/p/CescdUfM4LU/)

## PÜF NOKTASI 54

**Yabancı dili hangi amaçlarla öğrendiğinizi bilin:** Resimde beni 70'li yıllarda Türkçe çalışırken görüyorsunuz. Motivasyonum gayet yüksekti, amaçlarım benim için belliydi. Bu gönderide daha genel olarak yabancı dil öğrenilerek ulaşılmak istenen amaçları bir bir saymaya çalışalım. Yorumlarda bu listeyi tamamlayabilirsiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/54.jpg" class="align-center" alt="Dil öğrenmenin püf noktası 54 - Yabancı dili hangi amaçlarla öğrendiğinizi bilin">

- **genel yaşam:** yabancı dili konuşan arkadaşlarınızla, akrabalarınızla, eşinizle anlaşabilmek, içinde yaşadığınız topluma uyum sağlayabilmek, alışveriş yapabilmek, doktorda derdinizi anlatabilmek, çeşitli işlemleri yerine getirebilmek, dili konuşanlara saygı ifade edebilmek

- **öğrenim:** zorunlu yabancı dil derslerinin sınavından geçebilmek, yabancı dilde yazılan ders kitapları kullanabilmek, başka bir ülkede tahsilinizi sürdürebilmek, yabancı dilinizi yardımcı dil olarak kullanarak yine başka yabancı diller öğrenebilmek

- **tatil:** gittiğiniz ülkede insanlara yol gibi bilgiler sorabilmek, gördüğünüz levhaları anlayabilmek, pratik sorunlarınızı halledebilmek

- **meslek/iş:** yabancı meslektaşlarınızla, müşterilerinizle anlaşabilmek, yabancı dilde yapılan toplantılara katılabilmek, yabancı dilde hazırlanan kaynaklardan yararlanabilmek

- **meslek/gönüllü iş:** yabancılara dilde rehberlik ve tercümanlık yapabilmek, ülkenize gelen turist ve mültecilere yardımcı olabilmek

- **hobi:** aynı hobiyi paylaşan yabancılarla iletişim kurabilmek, yabancı dildeki kaynaklardan yararlanabilmek, yabancı dildeki oyunları oynayabilmek, şarkıların sözlerini anlayabilmek, kitap, gazete, internet sayfaları okuyabilmek, televizyon, film izleyebilmek

- **sağlık:** beyni dinç tutabilmek ve Alzheimer hastalığını erteleyebilmek

- **dilbilim:** yeni dil yapıları, yeni alfabe ve yazılar keşfedebilmek, yeni dil aileleriyle tanışabilmek, akraba olan dillerin benzerlik ve farklılıklarını tespit edebilmek. Dilbilim araştırmaları yapabilmek, çeşitli dilleri karşılaştırabilmek ve etkileşimini inceleyebilmek. [link](https://www.instagram.com/p/Ce-dQxAMrxf/)

## PÜF NOKTASI 55

**KELİME ÖĞRENME TEKNİKLERİ 1:** Şekilce benzerlikler bulun.

Dikkat: bu teknik Finceye özgü değil, her dile ugulanabilir, Fince burada sadece bir örnek.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/55-1.jpg" class="align-center" alt="Dil öğrenmenin püf noktası 55 - KELİME ÖĞRENME TEKNİKLERİ 1">

Dil öğreniminde çeviriye dayalı sözlükler ve sözcük listeleri önemli bir yer tutar. **Prensip malum:** İki sütun verilir, sol sütunda yabancı dildeki kelime bulunur, sağ sütünda o kelimenin anadilinizdeki (veya bildiğiniz başka bir dildeki) karşılığını bulabilirsiniz. Pek çok yabancı dil ders kitabında diyalog ve okuma parçalarından sonra böyle listeler verilir. Öğrenme tekniğinin nasıl işlediğini göstermek için resimdeki örneklerde yabancı kelime olarak Fince kelimeler seçtim, çünkü bunları bilme ihtimaliniz az.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/55-2.jpg" class="align-center" alt="Dil öğrenmenin püf noktası 55 - KELİME ÖĞRENME TEKNİKLERİ 1">

Sözvarlığı listelerindeki yabancı kelimeler ve Türkçe karşılıkları anlamca aynı (**=**) olur. Şekil bakımından ise büyük çoğunluğu tamamen farklı (**≠**). Bunlara uygulanacak tekniği bir sonraki gönderide vereceğim. Buradaki teknik şöyle: anlamca aynı olan kelimeler arasında şekilce aynılık (**=**) ve benzerlikler (**≈**) bulmaya çalışın (Resim 1 ve 2). Bazılarında aynılık (**tam benzerlik**) bulunurken (örneğin: taksi/taksi), bazılarında (**kısmi**) benzerlik görülür (örneğin: kerta/kere). Söz konusu benzerlik büyük veya küçuk olabilir. **Küçük benzerliklere örnekler:** bir tek harfin ortak olması (örneğin: kylä/köy), hece sayısının aynı olması, ünsüz ve ünlülerin dağılımının aynı olması,...

Kelimeleri çalışırken bu aynılık ve benzerliklere dikkat edin, onlar hakkında biraz düşünün ve onları zihninize kaydedin. Aynılık ve benzerlikler kelimeleri hafızanızda tutmanızı destekler. Başka yabancı diller biliyorsanız öğrenilecek kelimeleri bir de o dillerdeki karşılıklarıyla karşılaştırabilirsiniz. Tabloda İngilizce için birkaç örnek verdim.

**Not:** Tespit ettiğiniz aynılık veya benzerliklerin nedeni dilbilimsel veya tesadüfi olabilir, öğrenim bakımından bu pek fark etmez.
{: .notice--warning}

**(Fince ä = Türkçe açık e; Fince y = Türkçe ü; Fince çift ünlü = uzun ünlü)**

Devamı var, bir sonraki gönderimde **2. tekniği** açıklayacağım. [link](https://www.instagram.com/p/CfDnohaMkNE/)


## PÜF NOKTASI 56

**KELİME ÖĞRENME TEKNİKLERİ 2:** Yabancı kelimenin şekil bakımından çağrıştırdığı Türkçe bir kelime bulun.

**Dikkat:** bu teknik Finceye özgü değil, her dile ugulanabilir, Fince burada sadece bir örnek.
{: .notice--warning}

Sözlüklerde ve sözcük listelerinde verilen karşılıkların büyük çoğunluğu anlamca aynı ancak şekilce farklı. Mesela Fince “**arka**” kelimesi ile Türkçe sözlük karşılığı “**çekingen**” kelimesi arasında Fince kelimeyi hafızanızda tutmanızı sağlayabilecek bir şekil benzerliği yok. Dolayısıyla birinci teknik burada uygulanamıyor.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/56-1.jpg" class="align-center" alt="Dil öğrenmenin püf noktası 56 - KELİME ÖĞRENME TEKNİKLERİ 2">

İkinci teknik olarak sözlük karşılığını bırakıp Fince kelimenin şeklinin çağrıştırdığı bir Türkçe kelimeyi kullanırsınız. Fince “**arka**” kelimesi şekil bakımından Türkçe “**arka**” kelimesini çağrıştırıyor, ikisi şekilce aynı. **İkinci tekniğimiz şöyle:** Hem öğrenilecek Fince kelimenin şekline ipucu veren Türkçe kelimeyi hem de Fince kelimenin anlamını ifade eden Türkçe kelimeyi Türkçe bir cümle veya ibarede bir araya getirin. “**Ali çekingen, hep arkada duruyor.**” cümlesi hafızanızı bu konuda destekleyebilecek bir cümle. Bu cümlede ifade edilen olayı zihninizde canlı bir sahne gibi canlandırın.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/56-2.jpg" class="align-center" alt="Dil öğrenmenin püf noktası 56 - KELİME ÖĞRENME TEKNİKLERİ 2">

Aynı şekilde “**Fince askare = Türkçe iş**” denkliğini “**Asker bir iş yapıyor.**” cümlesiyle destekleyebilirsiniz. Bunda Türkçe “**asker**” şekli size Fince “**askare**” şeklini hatırlatacak. Olayı yine zihninizde görselleştirin. Tabloda gördüğünüz gibi bu teknikte Türkçe yer isimleri ve özel isimler de kullanılabilir.

Tablodaki son üç örnek bir çeşit ara durum oluşturuyor. Bunlarda anlam aynı olmadığı hâlde yine de anlamların arasında bir ilişki, belirli bir benzerlik bulunmakta. Böyle durmularda hem birinci, hem de ikinci tekniği uygulayabilirsiniz: benzerlikleri zihninize kaydetmek ya da destekleyici bir cümle veya ibare kurmak.

Devamı var, bir sonraki gönderide **3. tekniği** açıklayacağım. [link](https://www.instagram.com/p/CfIptj5Dm67/)


## PÜF NOKTASI 57

**KELİME ÖĞRENME TEKNİKLERİ 3:** Birleşik kelimeleri bileşenlerine ayırın.

**Dikkat:** bu teknik Finceye özgü değil, her dile ugulanabilir, Fince burada sadece bir örnek.
{: .notice--warning}

Fincede tıpkı Almanca ve Hollandacada da olduğu gibi **birleşik kelimeler** hep **bitişik** yazılır. Bu şekilde oluşan uzun kelimeler sizi ilk bakışta korkutabilir, örneğin "**henkilöllisyystodistus**" (kimlik belgesi). Yer yetmediğinden tabloda verdiğim birleşik kelimeleri daha kısa tuttum. Üçüncü kelime öğrenme tekniği olarak öğrenilecek birleşik kelimeleri her zaman **bileşenlerine (yani onu oluşturan daha kısa kelimelere)** ayırıp bu bileşenlerin anlamlarını - eğer bilmiyorsanız - **mutlaka öğrenin**. Bileşenlerin anlamlarından hareket ederek birleşik kelimenin anlamını tahmin edebilirsiniz. Tabloda gösterildiği gibi burada da bileşenlerle birleşik kelime arasındaki gerçek ya da sözde anlamsal bağı açıklayan bir destekleyici cümle kurabilirsiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/57.jpg" class="align-center" alt="Dil öğrenmenin püf noktası 57 - KELİME ÖĞRENME TEKNİKLERİ 3">

Başka bir deyişle, birinci örnekteki "**elokuva**" (film) kelimesini tek başına öğreneceğinize onu bileşenleriyle birlikte öğrenip üç kelime olarak hafızanıza kaydedin: "**elokuva**", "**elo**" (hayat) ve "**kuva**" (resim). İlk bakışta biraz çelişkili göründüğü hâlde birbiriyle bağlantılı bu üç kelimeyi birlikte hafızanızda tutmak birleşik kelimeyi bir tek kelime gibi hafızanızda tutmaktan daha kolay gelecek. Bu örnekte destekleyici cümle olarak "**Film hayatta olan bir resim gibi.**" cümlesini kullanabilirsiniz.

Devamı var, bir sonraki gönderimde **4. tekniği** açıklayacağım. [link](https://www.instagram.com/p/CfNzz5GD1Zk/)

### Macarca denemeleri

**Jó reggelt!** Gent trenini bekliyorum. Birinci sınıflar bugün Türkçe sınavına katılıyorlar. Ben tekrar gözetmenlik yapacağım. Bu arada tren yolculuklarımda Macarca öğrenmeye başladım. **Elli yıl önce Türkçeye uyguladığım bir tekniği şimdi Macarcaya uyguluyorum:** hiç gramere bakmadan bir konuşma kılavuzunu başından sonuna kadar okumak. Bakalım nasıl bir sonuç verecek. **Viszonlátásra!** [link](https://www.instagram.com/p/CfGInLJo0-k/)

### MACARCAYI KEŞFEDERKEN

Geçen çarşamba günü düzenli bir şekilde Macarca öğrenmeye başladım. Bu kez bir deney yapıyorum. **Hiç gramere bakmadan**, sadece konuşma kılavuzları kullanarak ve televizyon yayınları izleyerek nereye kadar gelebildiğimi görmek istiyorum. Konuşma kılavuzumun ilk kısmı aşağı yukarı 1500 pratik cümleyi Hollandacadan Macarcaya çeviriyor ve telaffuzunu da veriyor, kılavuzun sonundaki liste ise 2000 Hollandaca kelimenin Macarca karşılığını veriyor. Önce sessiz bir şekilde kılavuzdaki bütün cümleleri okudum. Sonra kelime listesini aynı şekilde birinci kez bitirdim. Ondan sonra cümleleri ikinci defa ama bu kez yüksek sesle okudum. Şimdi üçüncü kez okuyorum. Günde bir saat **Duna TV** de (Macar Devlet Televizyonu) izliyorum.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/57-1.png" class="align-center" alt="Dil öğrenmenin püf noktası 57 - MACARCAYI Öğrenme">

Kılavuzda verilen telaffuz Hollandaca konuşucularına kolay gelen bir yaklaşma. Macarca cümleleri yüksek sesle okurken telaffuzumu hep Duna TV'den duyduğum telaffuza benzetmeye çalışıyorum. TV dinlerken yazıdaki **kısa a**'ların **[o]** gibi, uzun **á**'ların ise açık **[e]** gibi okunduğunu, **gy**'lerin de Türkçedeki **[c]**'den biraz daha yumuşak telaffuz edildiğini fark ettim. Seyrettiğim her Macarca programdan sonra telaffuzumu biraz düzeltiyorum. Yüksek sesle okuyarak ağzımı Macarca kelimelerin fonolojik yapısına da alıştırıyorum. TV izlerken kılavuzda öğrendiğim bazı kelimelere rastladığım gibi TV'de duyduğum bazı kelimeleri daha sonra kılavuzda okuyorum.

Kılavuzdaki cümleleri birbirleriyle karşılaştırarak Macarca cümledeki kelimelerin Hollandaca cümledeki hangi kelimelere tekabül ettiğini anlıyorum. Hem sıkça kullanılan kalıplara dikkat ediyorum, hem de kelimeleri karşılaştırarak çeşitli yapım ve çekim eklerini tespit ediyorum. Kılavuzu ikinci kez okuduğumda çoğu cümlelerin dilbilgisi yapısını anlar hâle geldiğimi de fark ettim. Beni şimdiye kadar en çok şaşırtan şey, Macarcanın **morfolojik** yapısının Türkçeninkine, **sentaksik** yapısının ise Almancanınkine benzediği. Okuduklarımı hafızamda tutmak için gönderilerimde açıkladığım teknikleri de devamlı olarak uyguluyorum. Bu şekilde gramere bakmadan sadece kılavuzdaki cümleleri inceleyerek ve TV izleyerek Macarcayı öğrenmek bir dilbilimci için çok zevkli bir keşif yolculuğuna çıkmak gibi. [link](https://www.instagram.com/p/CfR8NE3rPmx/)

### MACARİSTAN VE MACARCA 01

Sevgili takipçilerim, geçen haftalarda eşim Linda'yla ben tatilimizi Macaristan'da geçirerek hem ilgi çekici yeni bir ülke hem de Türkçeyle çeşitli benzerlikler gösteren yeni bir dil keşfettik. Önümüzdeki günlerde bir yandan dil öğreniminin püf noktalarını anlatmaya devam ederken öte yandan Macaristan'da çektiğimiz bazı resimleri ve Macarcanın ilgimi çeken bazı özelliklerini paylaşacağım.

<!-- MACARİSTAN: Bu gönderideki resimlerin(çok resim olduğu için sadece bir resim ekledim) hepsi Budapeşte'de çekildi, konuları sırayla şöyle: (1) Macar parlamento binası ve (2) genel kurul salonu, (3) Macaristan'ı dokuzuncu asırda kuran Arpad'ın heykeli, (4) Aziz Stefan Bazilikası ve (5) kubbesinin içten görünüşü, (6) Eski Budin şehrinin sokakları, (7) New York Café ve (8) Parisi Udvar pasajı, (9) yeni Etnografya Müzesi ve (10) Macar Müziğinin Evi. -->

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/57-2.png" class="align-center" alt="Dil öğrenmenin püf noktası 57 - MACARCAYI Öğrenme">

**MACARCA: Avrupa'da sondan eklemeli ve ünlü uyumuna sahip üç önemli dil konuşulmakta:** Türkçe, Fince ve Macarca. Türkçenin yazım sisteminde **"bir ses = bir harf"** ilkesi genel olarak uygulanırken, Macarcada bu ilke sadece ünlülerle için geçerli: kısa ünlüler **a, o, u, e, i, ö, ü** Türkçedeki gibi yazılır, uzun ünlülerde uzunluk aksanla gösterilir: **á, ó, ú, é, í, ő, ű**. Türkçe **ı sesi** Macarcada hiç yok. Ünsüzlerin yazımında ise herhangi bir ek işaret kullanılmamakta. Doğrudan doğruya temel Latin harfleriyle ifade edilemeyen ünsüzler için harf kombinasyonları kullanılmakta. En çok göze çarpanlar şunlar: **gy** [Türkçe c'ye benzer bir ses], **cs** [Türkçe ç] ve **zs** [Türkçe j]. Ayrıca Macarcada **s harfi** Türkçe **ş sesi** için kullanıldığından Macarlar Türkçe **s sesini** ifade etmek yeni bir harf kombinasyonu bulmak zorunda kalmışlar: **sz**. [link](https://www.instagram.com/p/CguYrkzIFUv/)

### MACARİSTAN VE MACARCA 02

Anlatmaya devam ediyoruz.

<!-- MACARİSTAN: Bu gönderideki resimler Balaton Gölü'nün kenarında ve ona yakın yerlerde çekildi. (1) Székesfehérvár şehrinde Belediye Sarayı Meydanı ve (2) Sistersiyen Kilisesinin içi. (3) Veszprém şehrinde yangın kulesi. (4) Balaton Gölü, (5) Balatonfüred'de yediğimiz soğuk kiraz çorbası. (6) Tihany yarımadasındaki manastırda kilise ve (7) Macar krallarından I. András'ın (1015-1060) mezarı. (8) Sümeg Kalesi, (9) kalede yırtıcı kuş gösterisi, (10) kalenin topları. -->

**MACARCA:** Macarcada tıpkı Türkçede olduğu gibi **çoğul eki, iyelik ekleri ve ad durumu ekleri** kullanılmakta. Macarca ekler Türkçe eklerden tamamen farklı olduğu hâlde genel sistemin ruhu aynı. Aşağıdaki örneklerden anlaşıldığı gibi eklerin sıralanışı Türkçedeki gibi (örneklerdeki "a" tanımlık oluyor):

- a ház = ev
- a ház-ak = ev-ler
- a ház-unk = ev-imiz
- a ház-ban = ev-de
- a ház-ak-ban = ev-ler-de
- a ház-unk-ban = ev-imiz-de
- a ház-ai-nk = ev-ler-imiz
- a ház-ai-nk-ban = ev-ler-imiz-de

Macarcanın ek sisteminde bulunan bir "**tutarsızlık**" son iki örnekte görülüyor: **-ak** çoğul eki iyelik eklerinden önce **-ai** şekline bürünür. Macarcada "**olmak**" kavramını ifade eden bir ekeylem yok, dolayısıyla Turkçe "**ev-ler-imiz-de-ymiş-siniz**" ibaresinin Macarcada bir tek kelime ile yazılabilen karşılığı yok. [link](https://www.instagram.com/p/Cg03w_NIXOm/)

### MACARİSTAN VE MACARCA 03

<!-- Bu gönderideki fotoğraflar Avusturya sınırına yakın Sopron kentinde ve çevresinde ve Slovakya sınırına yakın Győr kentinde çekildi. -->

<!-- MACARİSTAN: (1) Sopron'da kaldığımız manastırda Macarca çalışırken, (2) Sopron şehir merkezinde yangın kulesi, (3) yangın kulesinden manzara, (4) Kőszeg şehrinde Kahramanlar Kapısı, (5) Fertőd şehrinde Eszterházy Sarayı, (6) sarayın kapısı, (7) içi, (8) sarayın eski müdavimlerinden Joseph Haydn heykeliyle birlikte, (9 ve 10) Győr şehrinde Benediktin Kilisesi. -->

**MACARCA:** Macarca konuşma kılavuzunu incelerken dikkatimi çeken şeylerden biri **fillerdeki kişi ekleri** oldu. Macarcada da kişi eki fiilin en son eki olur: "**seviyor-um**" kelimesindeki "**-um**" eki gibi. Türkçede bu "**-um**" eki cümlenin öznesinin "**ben**" olduğuna işaret ediyor. Oysa çevirisinde "**seviyorum**" ibaresinin geçtiği Macarca cümlelerde "**szeret-**" (sevmek) kökünden üç farklı şekil kullanılıyordu: "**szeret-em**", "**szeret-ek**" ve "**szeret-lek**".

* (1) Szeretem az epret. = Çileği seviyorum.
* (2) Szeretek gitározni. = Gitar çalmayı seviyorum.
* (3) Szeretlek. = Seni seviyorum

Kılavuzdan sonra bir Macarca grameri okuyunca anladım. **(1)** ve **(2)**'de gösterildiği gibi Macarcada fiilin her kipi için iki tür kişi iki varmış. "**-em**" eki "**belirtili çekim**" denen birinci türden bir kişi ekiymiş ve bu çekim sadece cümlenin nesnesi belirtili olduğunda kullanılırmış ("**az epret**" = "**çileğ-i**" *belirtili nesne*). "**-ek**" eki ise "*belirtisiz çekim*" denilen ikinci türden bir kişi ekiymiş ve nesne belirtisiz olduğunda ya da hiç bulunmadığında kullanılırmış ("**gitározni = gitar çalmak**" Macarcada belirtisiz sayılırmış.) Beni hayrette bırakan bu **belirtili çekim - belirtisiz çekim ayrımı** Macarcada fiil çekimi tablolarındaki fiil şekillerinin sayısının ikiye katlanmasına neden oluyor.

**(3)**'e gelince şöyle bir açıklama buldum: Yukarıda anlattığım "**-em**" ve "**-ek**" kişi ekleri "**ben**" anlamına gelirken, "**-lek**" eki "**ben seni**" veya "**ben sizi**" anlamına geliyormuş. Yani aynı zamanda hem özneye hem de nesneye işaret eden bir kişi ekiymiş. Macarcada yalnız "**1. tekil kişi + 2. tekil/çoğul kişi**" için böyle bir ek varmış, ama öğrendiğime göre bazı dillerde kişi adıllarının her kombinasyonu için varmış. [link](https://www.instagram.com/p/Cg_GbfroTc1/)

### MACARİSTAN VE MACARCA 04

<!-- **MACARİSTAN VE MACARCA 04:** Bu gönderinin resim kısmını tamamen Győr kentinin 17 kilometre güneyinde bulunan Pannonhalma Manastırı'na ayırıyorum.

MACARİSTAN: (1-10) Pannonhalma Manastırı ve 400 000 kitap barındıran muhteşem kütüphanesi. Bizim gibi kitapseverler için seyrine doyum olmayan bir yer. -->

**MACARCA:** Hem Türkçede hem de Macarcada **ad durumu ekleri** kullanılıyor. Sayıları Türkçede **5** iken Macarca **18 ad durumu ekine** sahip. Bu ad durumu ekleri özellikle tür adlarına (örneğin: "**adam = ember**") ve özel adlara (örneğin: "**Maria**") geliyor. Örnek olarak Türkçe "**de/-da**" bulunma durumu ekinin Macarca karşılıklarından biri olan "**-nál/nél**" ekini alalım:

* adam = ember
* adam-da = ember-nél
* Maria'da = Mariá-nál

Tür adlarıyla özel adların yanısıra ad durumuna göre değişen başka önemli bir kategori, kişi adılları oluyor (**ben = én, sen = te, o = ő,...**). Türkçede bunlar adlarla birlikte aynı ad durumu eklerini alıyor:

* ben-de, sen-de, o-nda,...

Oysa Macarcanın beni en çok şaşırtan özelliği, ("**accusative**" diye adlandırılan ad durumu dışında) kişi adıllarında bambaşka bir sistemin uygulanması. Türkçe "**ben-de, sen-de, o-nda,...**" beklediğimiz gibi Macarcaya "**én-nél, te-nél, ő-nél,...**" olarak çevrilmiyor, yerine şu şekiller kullanılıyor:

* nál-am, nál-ad, nál-a,...

Bu kelimeleri analiz ettiğimizde iki kısımdan oluştuğunu görüyoruz. Birinci kısım kök olarak kullanılan ad durumu eki, ikinci kısım bu ad durumu ekine gelen bir iyelik eki. Çok ilginç! Türkçeye aynı mantık uygulansaydı "**ben-de, sen-de, o-nda,...**" yerine "**de-m, de-n, de-si,...**" denirdi.

"**-nél/nál**" örneğinde ek şekliyle kök şekli arasında tam bir benzerlik var. Başka ad durumlarında bunların arasında küçük ya da büyük farklar olabilir, örneğin: "**-ban/-ben**" eki ve "**benn-**" kökü, "**-ból/-ből**" eki ve "**belől-**" kökü, "**-on/-en/-ön/-n**" eki ve "**rajt-**" kökü. [link](https://www.instagram.com/p/ChEa_RrgXaw/)

### MACARİSTAN VE MACARCA 05

<!-- Bu gönderideki resimlerin hepsi Tuna nehrinin kenarında çekildi.

MACARİSTAN: (1-3) Tuna nehri, (4-5) Estergon kalesi ve bazilikası, (6-7) Visegrád kalesinin kapıları, (8) Szentendre köyü ve (9-10) ortodoks kilisesi. -->

**MACARCA:** Macarca Türkçe gibi **ünlü uyumuna** sahip bir dil, ancak bu iki ünlü uyumu sistemi arasında bazı farklar var. Açıklamaya çalışayım. Türkçedeki ünlülerin üçer niteliği var: **dar/geniş, kalın/ince, düz/yuvarlak**. Eklerdeki ünlülerde bu niteliklerin biri ya da ikisi açık bırakılır ve ekleme sırasında bir önceki ünlüden kopyalanır. Sonuç olarak ekler karşımıza farklı ünlülerle çıkar. Bu genel prensip Macarca için de geçerli. İki sistemi karşılaştıralım:

1. **iki niteliği belli, bir niteliği açık bırakılan ek ünlüsü:** "**a/e tipi**" Türkçede çok yaygın (örn. **-lar/-ler; -da/-de**), aynı tip Macarcada hem kısa hem de uzun ünlüyle bulunuyor (örn: **-ban/-ben; -nál/-nél**). Bunlardan başka Macarcada Türkçede bulunmayan iki tip daha var: "**u/ü tipi**" (Macarca örn. **-ul/-ül**), Eski Anadolu Türkçesinde mesela Yunus Emre'de bu tip vardı (örn. **-lu/-lü**) ve "**ó/ő tipi**" (Macarca örn. **-ból/-ből**).

2. **bir niteliği belli, iki niteliği açık bırakılan ek ünlüsü:** Türkçede çok yaygın olan "**ı/u/i/ü/ tipi**" (Türkçe örn. **-sın/-sun/-sin/-sün**) Macarcada yok, ancak Macarcada gayet ilginç bir "**o/e/ö tipi**" var (Macarca örn. **-hoz/-hez/-höz**). Bu tip Türkçede yok, ama Macarcada **a'lı** şekil **(*-haz)** eksik olmasaydı konuşulan Türkmenceyle konuşulan Kazakçada bulunan **"a/o/e/ö"** tipinin aynısı olurdu (örn. **-lar/-lor/-ler/-lör**). İşin garip tarafı Macarcada "**o/e/ö tipi**"nden olan bir ek ünlüsü ekin başında bulunan bir yardımcı ünlü olursa (örn. **-(o)t -(e)t/-(ö)t**), bu ünlü bazı kelimelerden sonra (İngilizcede bu kelime grubuna "**lowering stems**" denir) "**a/e tipi**"nden bir ünlüye dönüşür (örn. **-(a)t/-(e)t)**. Macarcanın bu kuralı beni gerçekten hayrette bıraktı.

Son olarak: Macarcanın ünlü sisteminde bir "**ı**" ünlüsü yok. Belki bunun etkisiyle "**i, í**" ve "**e, é**" ünlüleri Macarcada kalınlık/incelik bakımından **nötr** sayılır, yani onlardan sonra gelen eklerde hem kalın hem de ince ünlüler kullanılabilir. [link](https://www.instagram.com/p/ChJm4wpo7np/)

### MACARİSTAN VE MACARCA 06 - SON

<!-- Bu gönderideki resimler Budapeşte'nin doğusunda çekildi.

MACARİSTAN: (1) Gödöllő treninde Macarca çalışırken, (2-3) sevilen İmparatoriçe Sisi'nin (Elisabeth, 1837-1898) Gödöllő'deki sarayı, (4-5) Unesco Dünya Miras Listesi'nde yer alan Hollókő köyü, (6) Eger şehri, (7) Eszterházy Kütüphanesi, (8-9) Eger Kalesi, (10) Kaleye yakın bulunan Osmanlı minaresi. Bu minare Avrupa'da Osmanlılardan kalma minarelerin içinde en kuzeyde bulunanı. -->

**MACARCA:** Beni hayrete düşüren bir başka özellik, Macarca fiillerdeki **zengin önek sistemi** oldu. Macarca **sonek kullanımı** bakımından Tükçe ve Finceden pek farklı değil. Buna rağmen Türkçe ve Fincenin tersine Macarca fiillerde çok gelişmiş bir önek sistemi buluyoruz. Başvurduğum bir gramer **63 farklı** Macarca önek veriyor. Bu önekler, anlamları ve davranışları bakımından Macarcanın komşu dili olan **Almancadaki öneklere** çok benziyor. Almancadaki birçok önek gibi fiil kökünden ayrılabilirler ve hatta cümlede fiilden sonra gelebilirler. Fiillerde önek kullanan diğer Avrupa dillerindeki gibi Macarcada da öneklerle soneklerin işlevleri çok farklı. Bu önekler Türkçede soneklere değil, ayrı kelimeler olan fiillere ve zarflara tekabül eder.

Örneğin Macarca "**ki-húz**" fiili, anlam ve yapı bakımından tıpkı Almanca "**aus-ziehen**", Hollandaca "**uit-trekken**", İngilizce (Latinceden miras kalan) "**ex-tract**" ve Rusça "**из-влекать**" gibi. Bu örneklerde kullanılan önekler Türkçe "**çık(ar)mak**" fiiline tekabül ediyor, fiil kökleri ise "**çekmek**" anlamını ifade ediyor. Örneklerin hepsi Türkçeye "**çekerek çıkarmak**" ya da "**çekip çıkarmak**" şeklinde çevrilebilir. Çıkardığım sonuç şu: Bir dilin zengin bir sonek sistemine sahip olması zengin bir önek sistemi geliştirmesine mani değil. [link](https://www.instagram.com/p/ChO8UTPgtIe/)

## PÜF NOKTASI 58

**KELİME ÖĞRENME TEKNİKLERİ 4:** Tabanla türemiş kelime arasında bir bağ kurun.

Dikkat: bu teknik Finceye özgü değil, her dile ugulanabilir, Fince burada sadece bir örnek.

Yeni kelimeleri hafızanızda tutmanızı kolaylaştırmak için onları bildiğiniz veya daha önce öğrendiğiniz kelimelere bağlamanız çok yararlı. Bir önceki gönderide kelime yapma yollarından biri olan birleşik kelimeleri ele aldık. Zihninizde birleşik kelimeyle onu oluşturan daha kısa kelimeler arasında bir bağ kurabilirsiniz. Bir başka kelime yapma yolu ise **önek** ya da **sonekler** vasıtasıyla bir tabandan yeni bir kelimenin türetilmesi. Burada tabanla türemiş kelime arasındaki bağ hafızanızı destekleyebilir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/58-1.jpg" class="align-center" alt="Dil öğrenmenin püf noktası 58 - KELİME ÖĞRENME TEKNİKLERİ 4 - Tabanla türemiş kelime arasında bir bağ kurun">

Birinci tablodaki ilk örnekteki gibi "**kysy-**" (**sor-**) tabanını daha önce öğrendiyseniz artık "**kysy-mys**" (**soru**) türevini hafızanızda tutmakta zorluk çekmezsiniz. Aynısı "**tutki-**" (**araştır-**) tabanından yine "**-mys/-mus**" ekiyle türetilen "**tutki-mus**" (**araştırma**) kelimesi için de geçerli. Buna "**tutki-ja**" (**araştırmacı**) kelimesini de ekleyebiliriz. Farklı eklerle aynı tabandan türetilen kelimeler bir "**kelime ailesi**" oluşturur. Bu kelime ailelerini birer bütün olarak ezberleyebilirsiniz. Bir dildeki toplam **sözvarlığınız 2000**'i aşınca bir gramer kitabından o dile özgü türetme eklerini öğrenmek çok yararlı olur.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/58-2.jpg" class="align-center" alt="Dil öğrenmenin püf noktası 58 - KELİME ÖĞRENME TEKNİKLERİ 4 - Tabanla türemiş kelime arasında bir bağ kurun">

Birinci tabloda gördüğunüz gibi türemiş kelimeyle tabanın arasındaki anlamsal bağı bir destekleyici cümle ile açıklayabilirsiniz. İkinci tablodaki kelimeler arasında dilbilim açısından bir türev-taban ilişkisi yok, birbirlerini sadece çağrıştırıyorlar, ancak bu kelimeler şekilce birbirine benzedikleri için sanki böyle bir ilişki varmış gibi hareket edebilirsiniz.

Hayal gücünüze dayanarak şekilce benzeşen bu kelimelerin arasında sözde bir anlamsal bağ ifade eden destekleyici cümleler uydurabilirsiniz. Yine de olayı zihninizde görselleşirmekte büyük yarar var. Örneğin "**kukko**" (**horoz**) ve "**kukka**" (**çiçek**) kelimeleri aynı kelime ailesine mensup değil ama yine de "**Horoz gagasında bir çiçek tutuyor.**" cümlesini uydurarak aralarında bir bağ kurabilirsiniz.

**(Fince ä = Türkçe açık e; Fince y = Türkçe ü; Fince çift ünlü = uzun ünlü)** [link](https://www.instagram.com/p/CfTASnmMQG8/)

## PÜF NOKTASI 59
<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/59-1.jpg" class="align-center" alt="Dil öğrenmenin püf noktası 59 - Zihin harıtası kullanarak kelimelerin arasında anlamsal bağlar kurun ve onları anlamlarına göre gruplandırın">

**Zihin harıtası kullanarak kelimelerin arasında anlamsal bağlar kurun ve onları anlamlarına göre gruplandırın:** Yabancı dildeki sözvarlığınızı hafızanızda pekiştirmek ya da sözvarlığınızdaki olası eksiklikleri tespit etmek istiyorsanız zihin haritası oluşturmak çok yararlı bir teknik.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/59-2.jpg" class="align-center" alt="Dil öğrenmenin püf noktası 59 - Zihin harıtası kullanarak kelimelerin arasında anlamsal bağlar kurun ve onları anlamlarına göre gruplandırın">

Zihin haritası şeması, boş bir sayfanın ortasından dallar vasıtasıyla bütün sayfayı dolduracak şekilde her yöne doğru yayılan bir ağaca benzer.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/59-3.jpg" class="align-center" alt="Dil öğrenmenin püf noktası 59 - Zihin harıtası kullanarak kelimelerin arasında anlamsal bağlar kurun ve onları anlamlarına göre gruplandırın">

Merkezdeki ana düğümden çıkan kalın dalların ucunda çocuk düğümler, çocuk düğümlerin her birinden yayılan daha ince dalların ucunda da torun düğümler bulunuyor. Sayfada yer yetiyorsa ağacınız torun çocuğu ve torun torunu düğümlerle büyümeye devam edebilir. En son dalların ucunda kelime listeleri de bulunabilir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/59-4.jpg" class="align-center" alt="Dil öğrenmenin püf noktası 59 - Zihin harıtası kullanarak kelimelerin arasında anlamsal bağlar kurun ve onları anlamlarına göre gruplandırın">

Zihin ağaçlarının birinci türünde (ilk dört resim) düğümlerin olduğu yerlerde elips ya da dikdörtgen çizersiniz. Bunların içine kavramları ifade eden kelimeler yazarsınız. İkinci türünde (son üç resim) elips ya da dikdörtgen kullanmadan kelimeleri doğrudan doğruya dalların üzerine oturtursunuz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/59-5.jpg" class="align-center" alt="Dil öğrenmenin püf noktası 59 - Zihin harıtası kullanarak kelimelerin arasında anlamsal bağlar kurun ve onları anlamlarına göre gruplandırın">

Düğümleri birbirlerine bağlayan dallar kavramların arasındaki anlamsal bağları simgeler. İnternetten derlediğim İngilizce, Fransızca, Almanca ve Arapça örneklerde görüldüğü gibi bu anlamsal bağlar her türden olabilir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/59-6.jpg" class="align-center" alt="Dil öğrenmenin püf noktası 59 - Zihin harıtası kullanarak kelimelerin arasında anlamsal bağlar kurun ve onları anlamlarına göre gruplandırın">

En önemlisi sözvarlığınızdaki kelimeleri anlam bakımından birbirine bağlamanız. Bu şekilde konuşurken düşündüğünüz bir kelime otomatik olarak ona bağlı olan diğer kelimeleri aklınıza getirecek. [link](https://www.instagram.com/p/CfYLkpKszRj/)

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/59-7.jpg" class="align-center" alt="Dil öğrenmenin püf noktası 59 - Zihin harıtası kullanarak kelimelerin arasında anlamsal bağlar kurun ve onları anlamlarına göre gruplandırın">

## PÜF NOKTASI 60

**Yabancı dilde yaptığınız sohbete siz yön verin:** Yabancı dili öğrenme süreciniz devam ettikçe **iyi bildiğiniz, biraz bildiğiniz ve hiç bilmediğiniz** konular olacak, mesela aile durumunuz hakkında rahatça konuşabilirsiniz ama işiniz hakkında konuşmayı daha öğrenemediniz, fiillerin şimdiki zamanını kullanabilirsiniz ama geçmiş zamanını ancak birkaç hafta sonra derste öğreneceksiniz. Bu durumda biriyle yabancı dilde sohbet ederken bilmediğiniz konulardan uzak kalmak için sohbete mümkün olduğu kadar siz yön vermeye çalışın. Soruları siz sorun, yeni konuları siz açın.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/60.png" class="align-center" alt="Dil öğrenmenin püf noktası 60 - Yabancı dilde yaptığınız sohbete siz yön verin">

Gençliğimde Türkçe öğrenirken cuma akşamları sık sık aynı şehirde oturan Ziya Bey ve ailesini ziyaret ederdim. Bana hep çok misafirperver davranırlardı. Ziyaretlerimde yanımda bir soru listesi getirirdim. Böylece Ziya Bey'in özellikle ilgi duyduğum ve hâkim olduğum konularda konuşmasını sağlardım.

Bu tekniği yabancı dili konuşma becerinizin değerlendirildiği sözlü sınavlara da uygulayabilirsiniz. Çok iyi ifade edebildiğiniz bir konu varsa ve o konu size sorulan soruyla uzaktan veya yakından bağlantılıysa sohbeti o yöne kaydırabilirsiniz.

Resimdeki heykel meşhur **Flaman yazar Louis Paul Boon**'u (1912-1979) gösteriyor. Nobel Edebiyat ödülüne aday da gösterilen bu yazarın doğduğu ev **Aalst**'ta oturduğumuz caddede bulunuyor. [link](https://www.instagram.com/p/Ch1KIiVIqxq/)

## PÜF NOKTASI 61

**Açıklamalı tek dilli sözlükler kullanın:** Yabancı dilin temel söz varlığını öğrendikten sonra **İngilizce-Türkçe** gibi iki dilli sözlüklerin yanı sıra **İngilizce-İngilizce** gibi açıklamalı tek dilli sözlükler de kullanmaya başlayabilirsiniz. Yabancı dili öğrenenler için özel olarak hazırlanan açıklamalı sözlüklerde açıklamalar sınırlı bir söz varlığı kullanılarak normalden daha basit bir dilde verilir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/61-1.jpg" class="align-center" alt="Dil öğrenmenin püf noktası 61 - Açıklamalı tek dilli sözlükler kullanın">

Açıklamalı bir sözlük kullanarak söz dağarcığınızı nasıl genişletebileceğinizi size "**Azərbaycan dilinin izahlı lüğəti**"nden örnek olarak aldığım "**zürafə**" maddesinden hareket ederek göstereyim (Resim 1). İki dilli bir sözlükte sadece "**zürafə = zürafa**" yazar. Resimde ise "**zürafə**" kavramının açıklamasını okuyabilirsiniz (**ə = açık e**, **x = hırıltılı h**, **q = kalın k**). Bu açıklamada bulunan "**qabaq**" ve "**dal**" kelimelerinin Türkiye Türkçesindeki anlamlarıyla kullanılmadığını hemen anlarsınız, bunların doğru anlamlarını içinde bulundukları bağlama dayanarak tahmin etmekte de hiç zorluk çekmezsiniz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/61-2.jpg" class="align-center" alt="Dil öğrenmenin püf noktası 61 - Açıklamalı tek dilli sözlükler kullanın">

Cümlenin sonuna doğru bulunan "**gövşək**" kelimesinin Türkçedeki "**gevşek**" kelimesinin anlamını ifade etmediğini de sezersiniz. Bu sefer doğru anlamı bağlamdan tahmin etmek daha zor, kelimeyi sözlükten aramak zorunda kalırsınız (Resim 2). Sözlük sizi "**gövşəyən**" maddesine yönlendirdikten sonra oradan "**gövşəmək**" maddesine geçersiniz ve sonunda "**gövşək**"in "**geviş getiren**" anlamında kullanıldığını anlarsınız.

Aynı maddenin açıklama kısmında bilinmeyen ama anlamı tekrar bağlamdan çıkarılabilen "**qaytarmaq**" kelimesini de okursunuz: "**döndürmek, geri getirmek**". Sonuç olarak "**zurafə**" kelimesinden yola çıkarak "**qabaq**", "**dal**", "**gövşək**" ve "**qaytarmak**" kelimelerini de öğrenmiş olursunuz.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/61-3.jpg" class="align-center" alt="Dil öğrenmenin püf noktası 61 - Açıklamalı tek dilli sözlükler kullanın">

Açıklamalı tek dilli sözlükler her zaman işinize yaramayabilir. Bazen açıklamalar gayet uzun olabilir ve okunması çok zaman isteyebilir, bazen de çiçek türleri, balık türleri konusunda olduğu gibi açıklama ne kadar ayrıntılı olursa olsun yabancı kelimenin anadilinizde tam olarak hangi kelimeye tekabül ettiğini tahmin etmekte zorlanabilirsiniz. O zaman iki dilli bir sözlük kelimeyi çevirerek sorunu hemen halleder. [link](https://www.instagram.com/p/Ch6ZK-TMYkp/)

## PÜF NOKTASI 62

**Yabancı dilin konuşulduğu rehberli turlara ve diğer etkinliklere katılın:** Resimde eski öğrencilerimden David'i görüyorsunuz. Öğretmenlik işinin yanı sıra (doğup büyüdüğüm şehir olan) Bruges'de turistlere İspanyolca rehberlik yapıyor (Resim için kendisine teşekkürler!). Seyahatte sık sık rastladığınız bu gibi rehberli turlar öğrendiğiniz yabancı dilde dinleme becerinizi ilerletmek açısından çok yararlı olabilir. Hatta seyahate çıkmaya gerek bile yok, kendi şehir veya ükenizde de böyle turlara katılabilirsiniz, üstelik şöyle bir faydası da var: Rehberin anlattığı konular hakkında biraz bilginiz olduğundan yabancı dilde anlattıklarını daha kolay anlarsınız.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/62.jpg" class="align-center" alt="Dil öğrenmenin püf noktası 62 - Yabancı dilin konuşulduğu rehberli turlara ve diğer etkinliklere katılın">

Bence canlı rehber olması çok önemli. Birçok müzede kullanılan sesli rehber (**audio guide**) ya da otobüs ve teknelerde hoparlör veya kulaklıktan dinletilen bant taraftarı değilim. Önceden kaydedilmiş bu açıklamalar çoğu zaman konuşma dilini yansıtmıyor, daha çok edebî yazı dilinde hazırlanmış oluyor. Tabii ki canlı rehberlerin arasında da konuşma ve anlatma tarzı bakımından büyük farklar olabilir. Bazıları sanki banttan okur gibi anlatıyor, iyi bir rehber bulmak biraz da şansa bağlı.

Bazı durumlarda birden fazla yabancı dilinizi aynı zamanda ilerletme fırsatına da kavuşabilirsiniz. Örneğin Bruges şehrinin kanallarında küçük teknelerle turlar yapılır. Teknenin sürücüsü de olan rehber art arda Hollandaca, Fransızca , İngilizce ve Almancada açıklama veriyor. Biz bu turları yaparken her dört açıklamayı dikkatle dinleriz. **Gelecekte gerçekleştirmek istediğim planlardan biri de şu:** bir hafta içinde sırayla Kopenhag'da Danca, Malmö'de İsveççe ve Oslo'da Norveççe yapılan rehberli turlara katılmak. Resmi açıdan üç ayrı dil sayılan bu dilleri bir tek dilin farklı aksanlarıymış gibi algılamak istiyorum.

Bu işin rehberli turlarla sınırlı kalmasına gerek yok. Çeşitli konular hakkında yabancı dilde yapılan konferanslara, panellere gidebilirsiniz. Gençliğimde Türkçemi ilerletmek için camilerde vaaz dinlemeye gittiğim de oldu. Sinema ve tiyatro gösterileri de akla gelebilir, ancak tecrübeme göre onlarda konuşma hızının normalden daha yüksek olması anlamanızı zorlaştırabilir. [link](https://www.instagram.com/p/CiE3Ynlswxl/)

### AZERBAYCAN VE AZERBAYCAN DİLİ 01

<!-- Azərbaycandan sizə salam gətirmişik! 11-17 Eylül döneminde eğitim, dil ve kültür alanlarında işbirliği imkânlarını araştırmak amacıyla Azerbaycan'a davet edildik. Çok olumlu geçen görüşmelerimizin sonucu olarak ileride Belçikalı ve Azerbaycanlı genç ve yetişkinleri birbirlerine yaklaştırabileceğimizi umuyoruz. Daha önce Macaristan gezimiz için seçtiğimiz formülü uygulayarak yine bir yandan Azerbaycan'da keşfettiğimiz tabiat güzellikleri ve kültür zenginliklerini tanıtacağız öte yandan Azerbaycan Türkçesinin ilginç özelliklerinden söz edeceğiz. -->

<!-- AZERBAYCAN: (1-3) Bakü'nün simgesi hâline gelen, 12. yüzyıla ait Qız qalası (Kız Kalesi), (4, 5) kaleden manzara: hilal şeklindeki Kempinski Crescent Hotel ve Alov qüllələri (Alev Kuleleri), (6-10) 13.- 15. yüyıllara ait Şirvanşahlar Sarayı. -->

**AZERBAYCAN DİLİ:** Azerbaycan dilinin alfabesi **32 harften** oluşuyor. Latin kökenli Türk alfabesine **ə, q ve x** harfleri eklenmiş. Türkçede bir harfle gösterilen bazı sesler Azerbaycan dilinin alfabesinde birbirinden ayırt edilerek iki ayrı harfle gösterilir:

* E yerine e veya ə (açık e): ver!, gəl!
* H yerine h veya x (hırıltılı h): hərf, xalq
* K yerine k (ince) veya q (kalın): küçə (sokak), qadın
* G yerine g (ince) veya ğ (kalın): sevgi, yanğın
* Ğ yerine y (ince) veya ğ (kalın): çiçək > mənim çiçəyim, uşaq > mənim uşağım (çocuğum)

Kelime sonundaki **b, d, g, c** ünsüzleri tonsuzlaşmaz: **kitab, yurd, rəng, gənc**; ekleme sırasında "**Fıstıkçı Şahap**" kuralı da uygulanmaz: **etdik** (**yaptık**), **çörəkdə** (**ekmekte**). [link](https://www.instagram.com/p/CirfMHUg33T/)

### AZERBAYCAN VE AZERBAYCAN DİLİ 02

<!-- AZERBAYCAN: Bakü'nün en muhteşem yeni binalarından biri, 2012 yılında açılan Heydar Aliyev Merkezi'dir. Konsept tasarımını dünyaca meşhur mimar Zaha Hadid'in, detay tasarımını ise Kıbrıslı Türk mimar Saffet Bekiroğlu'nun yaptığı ve DİA Holding adlı Türk firmasının inşa ettiği bu kültür merkezinde konser salonu, konferans salonu, kütüphane, müze ve sanat galerileri bulunuyor (bilgiler Vikipedi'den). -->

**AZERBAYCAN DİLİ:** Türkiye Türkçesiyle Azerbaycan Türkçesi gibi akraba dillerde birbirine tekabül eden kelimelerin şekil ve telaffuzunda farklılıklar olabilir. Bu alandaki en göze çarpan farklılıkları Türkçeden Azerbaycancaya doğru işleyen ses dönüşümleri şeklinde şöyle gösterebiliriz:

- Arapça asıllı kelimelerde **kısa a, ı, u**'lar incelerek **ə, i, ü** olur: **qərar**, **sədaqət**, **tibb**, **qiymət**, **hüquq**, **cümhuriyyət** gibi.
- Kelimenin başındaki **kalın k**'lar ("**q**"), **kalın g**'ya yakın okunur: **qadın**, okunuşu [**gadın**]; bu nedenle Arapça, Fransızca, Rusça,... asıllı kelimelerin başındaki **g sesleri** de **q** olarak yazılır: **qələbə** (**galebe**), **qürurlanmaq, qrup, qrammatika** gibi.
- Kelime veya hecenin sonundaki **kalın k**'lar ("**q**"), **hırıltılı h** ("**x**") gibi okunur veya yazılır: **bucaq** okunuşu [**bucax**], **yox, çıxmaq, qorxma** gibi.
- Bazı kelimelerde iki ünsüz yer degiştirir (**göçüşme**): **körpü**, **torpaq**, **əskik** (**eksik**), **irəli** (**ileri**) gibi.
- Bazı kelimelerin başındaki **y sesi** düşer: **üz** (**yüz**), **itirmək** (**yitirmek**), **il** (**yıl**), **ulduz** (**yıldız**) gibi
- "**ev**" ses kombinasyonu "**öv**"e dönuşür, aynı şekilde "**av**" ses kombinasyonu "**ov**"a dönüşür: **dövr, lövhə, dövlət, mövcud, tövsiyyə etmək, ovçu (avcı), alov** gibi
- Bazı kelimelerde **ü** yerine **ö** kullanılır: **böyük, möhtəşəm, mömin, təvazö** gibi. [link](https://www.instagram.com/p/CiwWWfyIg_-/)

### AZERBAYCAN VE AZERBAYCAN TÜRKÇESİ 03

<!-- AZERBAYCAN: (1-4) En eskileri 8000 yıl öncesine tarihlenen Gobustan Kaya Resimleri, (5-8) Gobustan'daki balçık volkanları. Azerbaycan dünyada en fazla balçık volkanı barındıran ülkedir. -->

**AZERBAYCAN TÜRKÇESİ:** Sözvarlığı üzerine birkaç söz (biraz basitleştirerek):

- Azerbaycan Türkçesinin sözvarlığında üç büyük grup ayırt edilebilir: **1)** Türkçe asıllı kelimeler, **2)** Arapça-Farsça asıllı kelimeler, **3)** Rusça asıllı kelimeler. Bu son grup Slavca kelimeler ve Batı dillerinden alınan kelimeler diye ikiye bölünebilir.
- Türkiye Türkçesiyle karşılaştırıldığında yine karşımıza üç grup çıkar: **1)** hem şekil olarak hem de anlam olarak Türkiye Türkçesinde de bulunan kelimeler, **2)** şekil olarak Türkiye Türkçesinde de bulunan ama farklı anlamda kullanılan kelimeler ("**sahte dostlar**"), **3)** Türkiye Türkçesinde bulunmayan kelimeler.
- Rusça yoluyla Batı dillerinden alınan kelimeler çoğu zaman "**uluslararası kelime**" niteliğindedir: **prezident (başkan)**, **kommunikasiya (iletişim)**, **region (yöre)** gibi.
- "**Sahte dostlar**" (**yalancı eşdeğerler**) en çok dikkat edilmesi gereken kelimelerdir, çünkü yanlış anlamalara yol açabilirler: **dayanmaq (durmak)**, **tapmaq (bulmak)**, **təşkil etmək (düzenlemek)**, **subay (bekâr)**, **pis (kötü)**, **yaz (ilkbahar)**, **düşmək (inmek)** gibi.
- Arapça-Farsça asıllı kelimelerin oranı Türkiye Türkçesindekinden daha yüksektir. Dil Devrimi'nde özleştirilen pek çok Arapça-Farsça asıllı kelime Azerbaycan Türkçesinde yaşamaya devam ediyor: **vəziyyət (durum), tətbiq etmək (uygulamak), nazir (bakan)** gibi. [link](https://www.instagram.com/p/Ci1hzMDI-iT/)

### AZERBAYCAN VE AZERBAYCAN TÜRKÇESİ 04

<!-- Gəzintimizə davam edək!

AZERBAYCAN: (1) Bir hafta boyunca bize en güzel şekilde mihmandarlık yapan Talehə Həsənli Hanım'la birlikte Diri Baba Türbesi'nin önünde çekilen bir fotoğraf. (2-4) Gobustan şehri yakınlarında bulunan ve 15. asra ait olan Diri Baba Türbesi geçmişte tasavvuf merkezi vazifesini de görmüştür. (5-10) Eski Şirvan Hanlığı'nın başkenti Şamaxı şehrinde bulunan ve 19. asrın başlarına ait olan Yeddigünbəz (Yedi Kümbet) Türbeler Grubu. Şirvan Hanları oraya aile fertleriyle birlikte defnedilmiştir. -->

**AZERBAYCAN TÜRKÇESİ:** İyelik ekleri ve ek eylemin geniş zaman kişi ekleri. Yazı dilinde kullanılan iyelik ekleri Türkiye Türkçesindekiler gibidir. Ek eylemin **1. tekil, 2. tekil** ve **1. çoğul kişi** ekleri ise Türkiye Türkçesindeki karşılıklarından biraz farklıdır:

- 1. tekil = -(y)əm: Mən türk-əm, azərbaycanlı-yam, Bakıda yaşayır-am, gələcəy-əm...
- 2. tekil = -sən: Sən türk-sən, azərbaycanlı-san, Bakıda yaşayır-san, gələcək-sən...
- 1. çoğul = -(y)ik: Biz türk-ük, azərbaycanlı-yıq, Bakıda yaşayır-ıq, gələcəy-ik,...

Konuşma dilinde **2. çoğul kişiye** ait iyelik ve **ek eylem** eklerindeki "**n**" düşer, bunun sonucu olarak ek kısalır:
- **Adınız nə?** okunuşu: [**Adız nə?**], **Kefiniz necə?** [**Kefiz necə?**] (**Keyfiniz nasıl?**), **Necəsiniz?** [**Necəsiz?**] (**Nasılsınız?**), **Harada yaşayırsınız?** [**Harada yaşayırsız?**] (**Nerede oturuyorsunuz?**), **Xoş gəldiniz!** [**Xoş gəldiz!**]. **Gördünüzmü?** [**Gördüzmü?**]. [link](https://www.instagram.com/p/Ci63v5jIIcI/)

### AZERBAYCAN VE AZERBAYCAN TÜRKÇESİ 05

<!-- AZERBAYCAN: Büyük Kafkas Dağlarının güney yamacında, 1505 m yükseklikte bulunan Lahıc köyü, 18. ve 19. asırlarda bakırcılık ve silah üretimi merkezi olarak tanınıyordu. Köy 1980 yılından beri açık hava müzesi olarak korunmakta ve çok sayıda turist çekmektedir. Köye kaya duvarına oyulmuş dar bir yoldan ulaşılır. -->

**AZERBAYCAN TÜRKÇESİ:** Fiilde öznenin kişisini gösteren ekleri anlatmaya devam edelim ve belirtme durumu ekiyle ilgili bir not düşelim.

Türkiye Türkçesindeki **-(y)eyim eki** yerine Azerbaycan Türkçesinde **-(y)im / -(y)əm ekleri** kullanılır. Birincisi **emir kipi 1. tekil kişi eki**, ikincisi **dilek kipi 1. tekil kişi eki** sayılır: **ver-im, al-ım, gör-üm, oxu-yum / ver-əm, al-am, gör-əm, oxu-yam**. Örnek cümleler:

- İcazə verin özümü təqdim ed-im.
- Mən istərdim sizinlə tanış ol-am.

Türkiye Türkçesindeki **-(y)elim eki** yerine Azerbaycan Türkçesinde kullanılan **-(y)ək eki** hem **emir kipi 1. çoğul kişi eki** hem de **dilek kipi 1. çoğul kişi eki** sayılır: **ver-ək, al-aq, gör-ək, oxu-yaq**. Örnek cümleler:

- Gəlin tanış ol-aq!
- Ged-ək gəz-ək baxçada!
- Biz gərək təbiəti sev-ək və qoru-yaq.

Azerbaycan Türkçesinde **belirtme durumu ekinde** koruyucu ünsüz olarak "**y**" değil, "**n**" kullanılır. Örnekler:

- Mən ən çox Qəbələ-ni sevirəm. (Ben en çok Kebele'yi seviyorum).
- Qapı-nı örtün! (Kapı-yı kapatın!)

[link](https://www.instagram.com/p/Ci_76DvodWu/)

### AZERBAYCAN VE AZERBAYCAN TÜRKÇESİ 06

<!-- AZERBAYCAN: (1-5) Bakü'ye yakın bulunan 14. yüzyılın ortalarına ait Ramana Kasrı. (6-10) Kabalaka kazıları ve Kabalaka şehir kapısı. Kabalaka şehri (şimdiki Qəbələ) Kafkas Albaniyası Devleti'nin (M.Ö 1. yüzyıl - M.S. 9. yüzyıl) başkentiydi. -->

**AZERBAYCAN TÜRKÇESİ:** Fiilde kullanılan zaman eklerine bir göz atalım.

- Türkiye Türkçesindeki **-(i)yor eki** Azerbaycan Türkçesinde hiç kullanılmıyor. Şimdiki zaman onun yerine **-(y)ir** ekiyle ifade ediliyor: **bil-ir-əm, istə-yir-əm, başla-yır-san, unud-ur, gör-ür-ük** gibi. Olumsuzu **-mir** (< -məyir) ile yapılıyor: **bil-mir-əm, istə-mir-əm, başla-mır-san, unut-mur, gör-mür-ük** gibi.
- Geniş zaman eki de farklı: Türkiye Türkçesindeki **-(e/i)r ekinin** yerine Azerbaycan Türkçesinde **-(y)ər eki** kullanılıyor: **bil-ər-əm, istə-yər-əm, başla-yar-san, unud-ar, gör-ər-ik** gibi. Olumsuz şekline gelince, **2. ve 3. kişilerde** zaman eki olarak **-məz**, 1. kişilerde **-mər** kullanılıyor: **bil-mər-əm, istə-mər-əm, başla-maz-san, unut-maz, gör-mər-ik** gibi.
- Türkiye Türkçesinde **-(y)ip eki** sadece ulaç eki vazifesini görürken Azerbaycan Türkçesindeki **-(y)ib eki** geçmiş zaman eki olarak da kullanılıyor. Gazete başlıkları: **Britaniya Kraliçası II Elizabet vəfat edib. III Charles kral elan edilib. Baş nazirlər görüşüblər**.
- **Not:** **-miş** ve **-məz** zaman eklerinin son ünsüzü 2. kişi ekleri **-sən** ve **-siniz**'den önce düşebilir. Daha önce açıkladığım gibi **-siniz** eki **-siz** şeklinde kısaltılabilir. Örnekler: **almışsan > almısan**; **xoş gəlmişsiniz > xoş gəlmisiniz**, **xoş gelmisiz**; **görməzsən > görməsən**; **görməzsiniz > görməsiniz, görməsiz**. [link](https://www.instagram.com/p/CjDpja_I5OP/)

### AZERBAYCAN VE AZERBAYCAN TÜRKÇESİ 07

<!-- AZERBAYCAN: Hacı Zeynelabdin Tağıyev'in ev müzesi. Tağıyev, 1838'de (?) Bakü'de doğan ve 1924'te Bakü'de vefat eden büyük bir Azerbaycanlı sanayici ve hayırseverdi. Vikipedi'deki hayat hikâyesi gerçekten okunmaya değer. Ömrüne bu kadar çok ve bu kadar çeşitli meslekî faaliyet ve hayırseverlik işini nasıl sığdırabildiğini anlamak insana zor geliyor. -->

**AZERBAYCAN TÜRKÇESİ:** Yeterlik fiilinin olumlu şekli Azerbaycan Türkçesinde tıpkı Türkiye Türkçesindeki gibi bilmek fiiliyle yapılır ancak bitişik yazılmaz: **görə bilmək, görə bildim, görə biləcəyim**. Yeterlik fiilinin olumsuzu ise iki şekilde yapılabilir. Birincisi Türkiye Türkçesindeki şekle benzer ama çift **m** ile yazılır: **görəmməmək, görəmmədim, görəmməyəcəyim,** ikincisinde bilmək fiilinin olumsuz şekli kullanılır: **görə bilməmək, görə bilmədim, görə bilməyəcəyim**.

Azerbaycan Türkçesinde söylenen en güzel ama aynı zamanda en acı şarkılardan biri olan "**Ayrılıq**" şarkısının ilk üç mısrası, olumsuz yeterlik fiilinin üç örneğini içeriyor. 1957 yılında yazılan şarkının sözleri **Ferhad İbrahimi**'ye, müziği **Ali Selimi**'ye ait. Şarkı özellikle **Reşid Behbudov**'un ifasında meşhur olmuştur (YouTube'dan dinleyebilirsiniz).

> Fikrindən gecələr yata bilmirəm

> Bu fikri başımdan ata bilmirəm

> Neyləyim ki, sənə çata bilmirəm?

> Ayrılıq, ayrılıq - aman ayrılıq,

> Hər bir dərddən olar yaman ayrılıq

**(yatmaq = uyumak; neyləyim = ne yapayım; çatmaq = yetişmek, kavuşmak)**. [link](https://www.instagram.com/p/CjHuCLoIjLL/)

### AZERBAYCAN VE AZERBAYCAN TÜRKÇESİ 08

<!-- AZERBAYCAN: (1-7) Ateşgâh: Bakü'ye 30 km mesafede bulunan ve bugünkü şeklini 1810'da alan bu Mecusi ateş tapınağının ortasında devamlı yanan bir ateş bulunuyor. Ateşin etrafındaki küçük odalarda eskiden buraya hac için gelen Zerdüştçüler kalırlardı. Kapıların üzerinde Sanskritçe kitabeler görülüyor. (8-10) Bakü'ye 14 km mesafede bulunan Yanardağ: Yeryüzünün altından çıkan gazların beslediği bu doğal alevler, antik çağdan beri bilinmekte ve Azerbaycan'a "Ateşler ülkesi" lakabını kazandırmıştır. -->

**AZERBAYCAN TÜRKÇESİ:** Türkiye Türkçesindeki gibi Azerbaycan Türkçesinde de **-mək mastar (eylemlik) eki** çok kullanılır. Önemli bir fark ise Azerbaycan Türkçesinde **-mək ekine** iyelik eklerinin gelebilmesidir. Türkiye Türkçesinde "**yardım et-meğ-iniz**" gibi şekiller kabul edilmezken (onun yerine "**yardım et-me-niz**" denir) Azerbaycan Türkçesinde böyle bir sınırlama yok: "**kömək et-məy-iniz**" (Azerbaycan Türkçesinde ince ünlülerle birlikte **ğ** yerine **y**'nin kullanıldığını hatırlayın). Örnekler:

- Səni gör-mək istəyirəm.
- Mənə kömək et-məy-inizi istəyirəm. (kömək = yardım)
- Sizinle tanış ol-mağ-ıma çox şad oldum.

Son örnekte görüldüğü gibi Türkiye Türkçesinde **-dik** ekinin kullanıldığı bazı yapılarda Azerbaycan Türkçesinde **-mək** kullanılır. Bu örneğin Türkiye Türkçesindeki karşılığı "**Sizinle tanıştığıma çok memnun oldum**" olur. Bir başka önemli fark, Farsçadan alınan yancümle tiplerinin sıklığıdır. Bu yancümleler temel cümleden sonra gelir. Yukarıdaki üç örneğin her biri yancümle ile ifade edilebilir:

- İstəyirəm, səni görəm.
- İstəyirəm ki, mənə kömək edəsiniz.
- Çox şadam ki, Sizinle tanış oldum.

[link](https://www.instagram.com/p/CjMwJ_don5p/)

### AZERBAYCAN VE AZERBAYCAN TÜRKÇESİ 09

<!-- AZERBAYCAN: Azerbaycan Milli Halı Müzesi'nin deniz kenarındaki yeni binası 2014 yılında inşa edildi. Tasarımı Avusturyalı mimar Franz Janz'a ait olan bina dürülü bir halı andırıyor. -->

**AZERBAYCAN TÜRKÇESİ:** **mi** ve **-(y)se** eklerinin Azerbaycan Türkçesindeki kullanımına bir göz atalım.

- **Evet/Hayır soruları** Türkiye Türkçesinde sistematik bir şekilde "**mi**" ekiyle yapılırken Azerbaycan Türkçesinde bu ek sık sık soru cümlesinde eksiktir. Örnekler: **Taksi boşdur?** Bu **köynəyi** (**gömleği**) **özünüz üçün istəyirsiniz?** **Zəhmət olmasa, deyin, mən burada xalis bal tapa bilərəm? (tapmaq = bulmak)**

- Azerbaycan Türkçesinde "**mi**" soru eki kullanıldığında ekeylem ve fiilin kişi ekinden sonra gelir ve her zaman bitişik yazılır. Örnekler: **Xəstəyəmmi (Hasta mıyım)? Razısınızmı? Bilirsinizmi? Bunu deyişdirə bilərəmmi? Sizdə yaxşı şam etmək (akşam yemeği yemek) mümkündürmü? Mənimlə nərd (tavla) oynamaq istərdinizmi?**

- "**İsə**"nin kısaltılmış şekli olan "**-sə**" eki de "**mi**" eki gibi Azerbaycan Türkçesinde kişi eklerinden sonra gelir. Örnekler: **Mən xəstəyəmsə, bu, ailə üzvlərimə də keçə bilər (Ben hastaysam...)**. **Başqa detallar bilirsinizsə, yazın. Mümkündürsə, paylaşın lütfən. Səhv etmirəmsə (yanılmıyorsam) Siz mənimlə həmyaşsınız**. **Mən "yox" demişəmsə, belə də olmalıdır. Qız qalasını görməmisənsə onu sənə göstərərik**.

- Soru kelimelerine "**-sə**" eki eklenerek belgisiz zamir, sıfat ve zarf yapılır. Bu ek ad durumu eklerinden sonra gelir. Örnekler: **Çamadanı kim-sə gətirib (Bavulu biri, bir kimse getirmiş)**. **O, kim-ə-sə məktup yazır (birine, bir kimseye)**. **Bu, kim-in-sə gözündən qaçmayıb (birinin, bir kimsenin). O kim-dən-sə pul alıb (birinden, bir kimseden para almış). O, burada kim-i-sə axtarır (birini, bir kimseyi arıyor). Dirsəyim nə-yə-sə dəydi (bir şeye). Bu insandan nə-yi-sə gizlətmək qeyri-mümkündür (bir şeyi). Daha önce biz hara-da-sa rastlaşmışıq (bir yerde)?**. [link](https://www.instagram.com/p/CjSDg_agjOo/)

### AZERBAYCAN VE AZERBAYCAN TÜRKÇESİ 10 - SON

<!-- Alev Kuleleri ve -məli ekiyle bu "Azerbaycan ve Azerbaycan Türkçesi" serisini tamamlıyoruz. Üniversiteler arası işbirliği imkânlarını araştırmak için bizi Azerbaycan'a davet eden Azerbaycan Cumhuriyeti Brüksel Büyükelçiliğine ve özellikle bize bir hafta boyunca en güzel şekilde refakat ve rehberlik eden Talehə Həsənli Hanım'a gönülden teşekkür ederiz.

AZERBAYCAN: Azerbaycan'ın sonsuz alevlerini simgeleyen Alov qüllələri (Alev Kuleleri), Bakü'nün en göze çarpan bina kompleksidir. Yüksekliği 182 m'ye ulaşan kuleler, içlerinde otel odaları, daireler ve ofisler barındırıyor. Tasarımı HOK Grubuna ait olan bina kompleksinin yapımı 2013 yılında Azerbaycan-Türk şirketi DİA Holding tarafından tamamlandı. Toplam maliyeti 350 milyon dolar olan Alov qüllələri, 2013 yılında MIPIM'den "En iyi otel ve turizm kompleksi" ödülünü aldı. (Bilgiler Wikipedia'dan). -->

**AZERBAYCAN TÜRKÇESİ:** **-meli** gereklilik kipi eki hem Türkiye Türkçesinde, hem de Azerbaycan Türkçesinde kullanıldığı hâlde bazı anlam ve kullanım farkları gözlemleniyor: Azerbaycan Türkçesinde **-məli** ekiyle "**-meye değer**" anlamında sıfatlar türetilebilir, **-məli** gereklilik kipi dışarıdan gelen bir zorunluluk ifade edebilir ve özellikle **-məli** ekinin **olmaq** yardımcı fiiliyle birleştirilebilmesi, yani "**-məli olmaq**" şeklinde birleşik fiillerin kurulabilmesi, bu ekin kullanım imkânlarını Azerbaycan Türkçesinde çok genişletmiştir. On örnek veriyorum:

- Bakının gəzməli-görməli yerləri nələrdir?
- Gülməli heç nə yoxdur. (heç nə = hiçbir şey)
- Mən nə qədər ödəməliyəm? - Siz elli manat verməlisiniz.
- Mehmanxanalarına geri qayıtmalı oldular. (qayıtmaq = donmek)
- Onu xəstəxanaya aparmalı olmuşdular. (aparmaq = götürmek, kaldırmak)
- Buna cavab verməli olacaqsan.
- Hər gün məktəbə çatmaq üçün 6 km yol getməli olan bir uşaq... (çatmaq = yetişmek; uşaq = çocuk)
- Etməli olduğum hər şeyi etdim. (etmək = yapmak)
- Oxumalı olduğumuz otuz kitabın siyahısı budur. (siyahı = liste)

Bu "**Azerbaycan ve Azerbaycan Türkçesi**" serimizden zevk aldığınızı ümit ediyoruz. İlk defa Macaristan gezimize uyguladığımız bu "ülke ve dil" yaklaşımını ileride yine başka ülkelere ve dillere genişletmeyi planlıyoruz. [link](https://www.instagram.com/p/CjZ2ku1ApTL/)

## PÜF NOKTASI 63

**Daha önce okuduğunuz bir kitabı yabancı dilde okuyun:** Yeni bir dil öğrendiğim zaman o dilde ilk okuduğum kitap, **Antoine de Saint-Exupéry**'nin meşhur "**Küçük Prens**"idir. Fransızca aslından başka 40 kadar farklı dile çevirisinden oluşan küçük bir "**Le Petit Prince**" koleksiyonum var. Bakü'deyken bir kitabevinde Azerbaycan Türkçesi çevirisini istediğimde, bizde yok dediler. Bu kitabı bulamadan Belçika'ya döneceğime üzülüyordum. Son gün uçağa binmeden bir saat kala havalimanındaki kitapçıda iki farklı çevirisini bulunca çok sevindim. Aynı kitapçıdan **Harry Potter** serisinin ikinci kitabının Azerbaycan Türkçesi çevirisini de alabildim.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/63.png" class="align-center" alt="Dil öğrenmenin püf noktası 63 - Daha önce okuduğunuz bir kitabı yabancı dilde okuyun">

Bu kitapları daha önce başka dillerde okuduğum için hikâyelerini, planlarını biliyordum. Onun için Belçika'ya döndükten sonra hiç çeviri kullanmadan ve hiç sözlüğe başvurmadan bu kitapları rahatlıkla okuyabildim. İçlerindeki yeni kelimelerin bir kısmını anlamlarını bağlamdan tahmin ederek öğrenebildim, diğer kısmının anlamını ise söz konusu kelimeler metinde defalarca tekrarlandığı hâlde yarı anladığımı ya da hiç anlamadığımı itiraf etmek zorundayım, ancak yine de genel bilançoyu olumlu buluyorum. Yeni kelimelerin anlamlarını sözlükten arasaydım okuma hızım çok düşerdi ve bu okuma materyallerini bu kadar kısa bir zaman içinde bitiremezdim. Bu kitapları sadece bir giriş olarak görüyorum, ileride Azerbaycan Türkçesinde yazılan en önemli edebî eserlerden bazılarını da okumak istiyorum. [link](https://www.instagram.com/p/Cjr0oHwoCvV/)

## PÜF NOKTASI 64

**Yabancı dilde kitap okurken dikkatinizi çeken yapıları not edin:** Yabancı dil öğrenirken bilmediğiniz ya da tam olarak anlamadığınız bazı yapılarla karşılaşabilirsiniz. O zaman yapının anlamını veya kullanımını öğrenmek için başlıca iki yol var: Doğrudan doğruya bir dil bilgisi kitabına başvurararak yapıyla ilgili bir kuralı bulup okuyabilirsiniz ya da söz konusu yapının uygulandığı bol bol örneğe bakarak yapının anlam ve kullanımını o örneklerden çıkarmaya çalışabilirsiniz. Bu iki yol birbirini tamamlayabilir, örneğin dil bilgisi kitabınızdaki açıklamaları yetersiz bulursanız ek örnek toplamaya karar verebilirsiniz. Dil bilgisi kitabınızda konuyla ilgili hiçbir kural bulamadığınız da olabilir.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/64-1.jpg" class="align-center" alt="Dil öğrenmenin püf noktası 64 - Yabancı dilde kitap okurken dikkatinizi çeken yapıları not edin">

Türkçenin mantıklı yapısı beni hep büyüleyegelmiştir. Bu mantıklı yapının diğer Türk lehçelerinde de bulunup bulunmadığını kontrol edebilmek isteği beni gençliğimde Türkiye Türkçesi'nden sonra diğer Türk lehçelerini de incelemeye sevk etmişti. Uzun bir aradan sonra geçen Mart ayında Azerbaycan Türkçemi uykusundan uyandırarak tekrar aktif hâle getirdim. Geçen Eylül ayında Azerbaycan Büyükelçiliğinin daveti üzerine üniversiteler arası işbirliği imkânlarını araştırmak amacıyla Azerbaycan'a gittiğimde Azerbaycan Türkçesi'nde pratik yapma ve Azerbaycan Türkçesi kitap ve öğrenim materyalleri toplama fırsatı da buldum. Belçika'ya döndükten sonra önce "**Küçük Prens**"i sonra "**Harri Potter** və **Sirlər Otağı**" kitabını Azerbaycan Türkçesinde okudum. Azerbaycan Türkçesi'ndeki özgün edebî eserleri daha sonraki bir aşamaya bırakıyorum. "**Harri Potter**"i okurken dikkatimi çeken Azerbaycan Türkçesi yapılarını hep not ettim, bu şekilde toplam olarak 200 civarında örnek cümle topladım (Resim 1). Bu notlarımı sorularıma cevap bulmak, ileride Türk lehçelerinin mantığı üzerine yeni sunumlar hazırlamak ve Azerbaycan Türkçesi üzerine dil kursu geliştirmek için kullanacağım.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/64-2.jpg" class="align-center" alt="Dil öğrenmenin püf noktası 64 - Yabancı dilde kitap okurken dikkatinizi çeken yapıları not edin">

Aynı tekniği aşağı yukarı 45 yıl önce Türkiye Türkçesi öğrenirken de uygulamıştım. **Geoffrey Lewis**'in **Turkish Grammar kitabında** "**X'DIr + 3. tekil kişi fiil**" şeklindeki yapı (örn: bir kıyamettir koptu) dikkatimi çekince okuduğum Türkçe kitaplardan örnek toplamaya başlamıştım. Sonucu Resim 2'de görüyorsunuz. [link](https://www.instagram.com/p/CkKoJm_oPiM/)

## PÜF NOKTASI 65

**Yabancı dilde verilen bir çiçek düzenleme kursuna yazılın:** İngilizcede **CLIL** kısaltmasıyla ifade edilen **İçerik Temelli Yabancı Dil Öğretim Modeli**'ne göre belirli bir yabancı dilde verilen içeriğe odaklanmanız o yabancı dili öğrenmeniz için çok etkili bir yöntemdir. Bu prensibi uygulayarak bazı ilkokul, ortaokul ve liselerde mesela matematik veya coğrafya dersini diğer derslerin tersine öğrencilerin anadilinde değil yabancı dilde verirler. Dersin esas konusu olmadığı hâlde çocuklar sonuçta yabancı dilde büyük bir ilerleme kaydederler.

<img src="{{ site.url }}{{ site.baseurl }}/assets/images/2022-05-01-yabanci-dil-ogrenmenin-puf-noktalari-2/65.png" class="align-center" alt="Dil öğrenmenin püf noktası 65 - Yabancı dilde verilen bir çiçek düzenleme kursuna yazılın">

Yetişkin olarak da yabancı dilde verilen herhangi bir kursa yazılarak bu yöntemden yararlanabilirsiniz. Bu kurs resimlerdeki gibi bir çiçek düzenleme kursu olabilir, ama ilginizi çekerse söz gelimi bir fotoğrafçılık veya yemek kursu da olabilir. Yabancı dilde kurs izlemek olanağına özellikle yabancı bir ülkede yaşıyorsanız ve o ülkenin dilini öğreniyorsanız kavuşabilirsiniz, çünkü o takdirde uygun bir kurs bulmakta zorluk çekmezsiniz. [link](https://www.instagram.com/p/Ck5FpXPoNo4/)

<!-- Bu gönderideki resimler için eşim Linda'ya teşekkür ederim. Resimler bu haftasonu komşu şehrimiz olan Dendermonde şehrinin Belediye Sarayında düzenlenen çiçek düzenleme sergisinde çekildi. -->

## Reference:
* [Johan Vandewalle'nin Instagram hesabı--> @johan.vandewalle](https://www.instagram.com/johan.vandewalle/)
* [Johan Vandewalle'nin Youtube hesabı](https://www.youtube.com/channel/UCPqrL6dI-bhCnR0W5Hg9Y_Q)
* [Johan Vandewalle Wiki](https://tr.wikipedia.org/wiki/Johan_Vandewalle)
* [Selçuk Şirin'in youtube kanalındaki ilgili video](https://www.youtube.com/watch?v=3OZzMbDHr14)
* [Trt Arşiv](https://twitter.com/trtarsiv/status/1359794565327241223?lang=en)
